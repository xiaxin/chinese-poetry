[
    {
        "title": "寄陶副使",
        "author": "王昌龄",
        "content": "闻道将军破海门，如何远谪渡湘沅。春来明主封西岳，自有还君紫绶恩。",
        "object_id": "86637a29-5545-453f-9bbf-fc2a0a83c6d1"
    },
    {
        "title": "寒食即事",
        "author": "王昌龄",
        "content": "晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。",
        "object_id": "53464ad6-c788-4688-b38d-4634a524a2f6"
    },
    {
        "title": "留别岑参兄弟",
        "author": "王昌龄",
        "content": "江城建业楼，山尽沧海头。副职守兹县，东南櫂孤舟。长安故人宅，秣马经前秋。便以风雪暮，还为纵饮留。貂蝉七叶贵，鸿鹄万里游。何必念钟鼎，所在烹肥牛。为君啸一曲，且莫弹箜篌。徒见枯者艳，谁言直如钩。岑家双琼树，腾光难为俦。谁言青门悲，俯期吴山幽。日西石门峤，月吐金陵洲。追随探灵怪，岂不骄王侯。",
        "object_id": "419db4f0-72c6-4a05-aa1f-d5865f9cea66"
    },
    {
        "title": "至南陵答皇甫岳",
        "author": "王昌龄",
        "content": "与君同病复漂沦，昨夜宣城别故人。明主恩深非岁久，长江还共五谿滨。",
        "object_id": "26f3af10-4553-416c-9d86-c110264a16dc"
    },
    {
        "title": "九日登高",
        "author": "王昌龄",
        "content": "青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。",
        "object_id": "ba7f3fd4-cf73-48c1-b6bc-2e26b66bf75a"
    },
    {
        "title": "送刘眘虚归取宏词解",
        "author": "王昌龄",
        "content": "太清闻海鹤，游子引乡眄。声随羽仪远，势与归云便。青桂春再荣，白云暮来变。迁飞在礼仪，岂复泪如霰。",
        "object_id": "4d6dee47-6ddd-441f-b9d8-6db3ebad15ce"
    },
    {
        "title": "西江寄越弟",
        "author": "王昌龄",
        "content": "南浦逢君岭外还，沅谿更远洞庭山。尧时恩泽如春雨，梦里相逢同入关。",
        "object_id": "d60591c0-2c20-48b3-aa03-8f40188cb455"
    },
    {
        "title": "巴陵别刘处士",
        "author": "王昌龄",
        "content": "刘生隐岳阳，心远洞庭水。偃帆入山郭，一宿楚云里。竹映秋馆深，月寒江风起。烟波桂阳接，日夕数千里。袅袅清夜猿，孤舟坐如此。湘中有来雁，雨雪候音旨。",
        "object_id": "ef29aec7-ca2f-4211-a43f-0c8f911b4a40"
    },
    {
        "title": "万岁楼",
        "author": "王昌龄",
        "content": "江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。",
        "object_id": "6f7e5cd4-f302-4cc4-b79d-2abb0b6e3088"
    },
    {
        "title": "李四仓曹宅夜饮",
        "author": "王昌龄",
        "content": "霜天留后故情欢，银烛金炉夜不寒。欲问吴江别来意，青山明月梦中看。",
        "object_id": "94054365-0488-4baa-ad3c-ff7fffaebf1d"
    },
    {
        "title": "宿裴氏山庄",
        "author": "王昌龄",
        "content": "苍苍竹林暮，吾亦知所投。静坐山斋月，清溪闻远流。西峰下微雨，向晓白云收。遂解尘中组，终南春可游。",
        "object_id": "b33dda30-2f9e-4737-9b72-c46bca256ae7"
    },
    {
        "title": "夏月花萼楼酺宴应制",
        "author": "王昌龄",
        "content": "土德三元正，尧心万国同。汾阴备冬礼，长乐应和风。赐庆垂天泽，流欢旧渚宫。楼台生海上，箫鼓出天中。雾晓筵初接，宵长曲未终。雨随青幕合，月照舞罗空。玉陛分朝列，文章发圣聪。愚臣忝书赋，歌咏颂丝桐。",
        "object_id": "607042a4-3dbc-46f3-8491-91baf1566991"
    },
    {
        "title": "淇上酬薛据兼寄郭微",
        "author": "王昌龄",
        "content": "自从别京华，我心乃萧索。十年守章句，万里空寥落。北上登蓟门，茫茫见沙漠。倚剑对风尘，慨然思卫霍。拂衣去燕赵，驱马怅不乐。天长沧洲路，日暮邯郸郭。酒肆或淹留，渔泽屡栖泊。独行备艰难，孰辞千鼎镬。皇情念淳古，时俗何浮薄。理道须任贤，安人在求瘼。故交负奇才，逸气包謇谔。隐轸经济策，纵横建安作。才望忽先鸣，风期无宿诺。飘飖劳州县，迢递限言谑。东驰眇贝丘，西顾弥虢略。淇水徒自深，浮云不堪托。吾谋适可用，天道岂辽廓。不然买山田，一身与耕凿。",
        "object_id": "04814106-730a-460e-8fb8-4fc831c69c19"
    },
    {
        "title": "宴春源",
        "author": "王昌龄",
        "content": "源向春城花几重，江明深翠引诸峰。与君醉失松溪路，山馆寥寥传暝钟。",
        "object_id": "7a64addc-bcd1-4e2a-91ff-4f060a803ecb"
    },
    {
        "title": "送欧阳会稽之任",
        "author": "王昌龄",
        "content": "怀禄贵心赏，东流山水长。官移会稽郡，地迩上虞乡。缓带屏纷杂，渔舟临讼堂。逶迤回谿趣，猿啸飞鸟行。万室霁朝雨，千峰迎夕阳。辉辉远洲暎，暧暧澄湖光。白发有高士，青春期上皇。应须枉车歇，为我访荷裳。",
        "object_id": "c8280b48-5458-437b-908b-4cbf50cd982b"
    },
    {
        "title": "咏史",
        "author": "王昌龄",
        "content": "荷畚至洛阳，杖策游北门。天下尽兵甲，豺狼满中原。明夷方遘患，顾我徒崩犇。自惭菲薄才，误蒙国士恩。位重任亦重，时危志弥敦。西北未及终，东南不可吞。进则耻保躬，退乃为触藩。叹息嵩山老，而后知其尊。",
        "object_id": "23ac0351-1020-42fc-bdc8-bfef10d6884d"
    },
    {
        "title": "龙标野宴",
        "author": "王昌龄",
        "content": "沅溪夏晚足凉风，春酒相携就竹丛。莫道弦歌愁远谪，青山明月不曾空。",
        "object_id": "7646be95-fa97-4cc3-b7e2-3ae09962288d"
    },
    {
        "title": "同王维集青龙寺昙壁上人兄院五韵",
        "author": "王昌龄",
        "content": "本来清净所，竹树引幽阴。檐外含山翠，人间出世心。圆通无有象，圣境不能侵。真是吾兄法，何妨友弟深。天香自然会，灵异识钟音。",
        "object_id": "aebc05f0-516c-4909-83c3-f9e51a2a1a6c"
    },
    {
        "title": "杂兴",
        "author": "王昌龄",
        "content": "握中铜匕首，粉锉楚山铁。义士频报雠，杀人不曾缺。可悲燕丹事，终被狼虎灭。一举无两全，荆轲遂为血。诚知匹夫勇，何取万人杰。无道吞诸侯，坐见九州裂。",
        "object_id": "1239be59-986f-4e78-bf47-05890b138c78"
    },
    {
        "title": "听流人水调子",
        "author": "王昌龄",
        "content": "孤舟微月对枫林，分付鸣筝与客心。岭色千重万重雨，断弦收与泪痕深。",
        "object_id": "a52785c6-d98a-45ed-a53d-60043e8b5de7"
    },
    {
        "title": "东谿玩月",
        "author": "王昌龄",
        "content": "月从断山口，遥吐柴门端。万木分空霁，流阴中夜攒。光连虚象白，气与风露寒。谷静秋泉响，岩深青霭残。澄清入幽梦，破影抱空峦。恍惚琴窗里，松谿晓思难。",
        "object_id": "c18e5b00-f843-4768-a1d7-a12394d603ea"
    },
    {
        "title": "杂曲歌辞 少年行二首 一",
        "author": "王昌龄",
        "content": "西陵侠年少，送客过长亭。青槐夹两路，白马如流星。闻道羽书急，单于寇井陉。气高轻赴难，谁顾燕山铭。",
        "object_id": "77659827-473d-4602-9888-f305d9c70273"
    },
    {
        "title": "秋兴",
        "author": "王昌龄",
        "content": "日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。",
        "object_id": "57a79dc1-1257-4ed3-a9ed-73dc32a3b9f2"
    },
    {
        "title": "梁苑",
        "author": "王昌龄",
        "content": "梁园秋竹古时烟，城外风悲欲暮天。万乘旌旗何处在？平台宾客有谁怜。",
        "object_id": "d4cf1877-336f-42e8-be4d-5164d41e698a"
    },
    {
        "title": "横吹曲辞 出塞 一",
        "author": "王昌龄",
        "content": "秦时明月汉时关，万里长征人未还。但使龙城飞将在，不教胡马度阴山。",
        "object_id": "2d0385e7-0c72-423f-a538-f66acc9d4c46"
    },
    {
        "title": "朝来曲",
        "author": "王昌龄",
        "content": "月昃鸣珂动，花连绣户春。盘龙玉台镜，唯待画眉人。",
        "object_id": "f8878861-e55c-453c-ac79-3f728e9d0842"
    },
    {
        "title": "斋心",
        "author": "王昌龄",
        "content": "女萝覆石壁，溪水幽蒙胧。紫葛蔓黄花，娟娟寒露中。朝饮花上露，夜卧松下风。云英化为水，光采与我同。日月荡精魄，寥寥天宇空。",
        "object_id": "c6a5ec30-5c21-45b2-948d-19a9fd188b08"
    },
    {
        "title": "武陵龙兴观黄道士房问易因题",
        "author": "王昌龄",
        "content": "斋心问易太阳宫，八卦真形一气中。仙老言余鹤飞去，玉清坛上雨蒙蒙。",
        "object_id": "ddb632ea-fedf-4c02-8eec-770487b01d18"
    },
    {
        "title": "从军行",
        "author": "王昌龄",
        "content": "大将军出战，白日暗榆关。三面黄金甲，单于破胆还。",
        "object_id": "33a97617-dcc4-4a08-81d6-24063abfd0e8"
    },
    {
        "title": "横吹曲辞 出塞 二",
        "author": "王昌龄",
        "content": "白花垣上望京师，黄河水流无尽时。穷秋旷野行人绝，马首东来知是谁。",
        "object_id": "762e0a43-b8ed-4a11-bb82-28958998d354"
    },
    {
        "title": "杂曲歌辞 少年行二首 二",
        "author": "王昌龄",
        "content": "走马还相寻，西楼下夕阴。结交期一剑，留意赠千金。高阁歌声远，重关柳色深。夜闲须尽醉，莫负百年心。",
        "object_id": "21943b5d-11e5-44f2-9714-ad996dade3ae"
    },
    {
        "title": "独游",
        "author": "王昌龄",
        "content": "林卧情每闲，独游景常晏。时从灞陵下，垂钓往南涧。手携双鲤鱼，目送千里雁。悟彼飞有适，知此罹忧患。放之清冷泉，因得省疏慢。永怀青岑客，回首白云间。神超物无违，岂系名与宦。",
        "object_id": "6769d8dd-8a90-4329-8745-1cb2913e2c6b"
    },
    {
        "title": "送魏二",
        "author": "王昌龄",
        "content": "醉别江楼橘柚香，江风引雨入舟凉。忆君遥在潇湘月，愁听清猿梦里长。",
        "object_id": "8e03215e-a131-48cf-9e89-3544a6cdc967"
    },
    {
        "title": "答武陵田太守",
        "author": "王昌龄",
        "content": "仗剑行千里，微躯感一言。曾为大梁客，不负信陵恩。",
        "object_id": "351313ad-b817-4198-93c5-ef305c824210"
    },
    {
        "title": "香积寺礼拜万回平等二圣僧塔",
        "author": "王昌龄",
        "content": "真无御化来，借有乘化归。如彼双塔内，孰能知是非。愚也骇苍生，圣哉为帝师。当为时世出，不由天地资。万回主此方，平等性无违。今我一礼心，亿劫同不移。肃肃松柏下，诸天来有时。",
        "object_id": "90d156d0-52f7-4ad1-b2ee-cc00e8c71d0c"
    },
    {
        "title": "题灞池二首 一",
        "author": "王昌龄",
        "content": "腰镰欲何之，东园刈秋韭。世事不复论，悲歌和樵叟。",
        "object_id": "efa00292-744f-487f-8940-e86c65c23a3f"
    },
    {
        "title": "别李浦之京",
        "author": "王昌龄",
        "content": "故园今在灞陵西，江畔逢君醉不迷。小弟邻庄尚渔猎，一封书寄数行啼。",
        "object_id": "fe05e0de-1a35-4213-accd-f7e7b8f0938e"
    },
    {
        "title": "就道士问周易参同契",
        "author": "王昌龄",
        "content": "仙人骑白鹿，发短耳何长。时余采菖蒲，忽见嵩之阳。稽首求丹经，乃出怀中方。披读了不悟，归来问嵇康。嗟余无道骨，发我入太行。",
        "object_id": "c0667b06-7bbd-4535-bd82-674f80de66e8"
    },
    {
        "title": "送狄宗亨",
        "author": "王昌龄",
        "content": "秋在水清山暮蝉，洛阳树色鸣皋烟。送君归去愁不尽，又惜空度凉风天。",
        "object_id": "c6a15f09-69eb-40aa-b596-8fe565c97980"
    },
    {
        "title": "题灞池二首 二",
        "author": "王昌龄",
        "content": "开门望长川，薄暮见渔者。借问白头翁，垂纶几年也。",
        "object_id": "850a9520-0620-445c-98e9-ed842822cf9e"
    },
    {
        "title": "诸官游招隐寺",
        "author": "王昌龄",
        "content": "山馆人已空，青萝换风雨。自从永明世，月向龙宫吐。凿井长幽泉，白云今如古。应真坐松柏，锡杖挂窗户。口云七十余，能救诸有苦。回指岩树花，如闻道场鼓。金色身壤灭，真如性无主。僚友同一心，清光遣谁取。",
        "object_id": "6c707d94-cd1d-4d2c-9e43-f01c4c833bf5"
    },
    {
        "title": "送薛大赴安陆",
        "author": "王昌龄",
        "content": "津头云雨暗湘山，迁客离忧楚地颜。遥送扁舟安陆郡，天边何处穆陵关。",
        "object_id": "e793ba8b-96b3-4124-964a-e29324b00d4b"
    },
    {
        "title": "题僧房",
        "author": "王昌龄",
        "content": "棕榈花满院，苔藓入闲房。彼此名言绝，空中闻异香。",
        "object_id": "f7d3f6a6-75be-486c-96ae-4b9590b35695"
    },
    {
        "title": "宴南亭",
        "author": "王昌龄",
        "content": "寒江暎村林，亭上纳鲜洁。楚客共闲饮，静坐金管阕。酣竟日入山，暝来云归穴。城楼空杳霭，猿鸟备清切。物状如丝纶，上心为予决。访君东溪事，早晚樵路绝。",
        "object_id": "a278c8c6-278f-4915-a5be-445f4510fcfc"
    },
    {
        "title": "相和歌辞 长歌行",
        "author": "王昌龄",
        "content": "旷野饶悲风，飕飕黄蒿草。系马停白杨，谁知我怀抱。所是同袍者，相逢尽衰老。况登汉家陵，南望长安道。下有枯树根，上有鼷鼠窠。高皇子孙尽，千古无人过。宝玉频发掘，精灵其奈何？人生须达命，有酒且长歌。",
        "object_id": "ade97a3d-abfa-483d-914b-8969d5046dc2"
    },
    {
        "title": "芙蓉楼送辛渐二首 一",
        "author": "王昌龄",
        "content": "寒雨连天夜入湖，平明送客楚山孤。洛阳亲友如相问，一片冰心在玉壶。",
        "object_id": "090b7792-2942-4f3c-a34d-caccd066c76f"
    },
    {
        "title": "击磬老人",
        "author": "王昌龄",
        "content": "双峰褐衣久，一磬白眉长。谁识野人意，徒看春草芳。",
        "object_id": "beff880b-695c-4643-8115-250be332ddc0"
    },
    {
        "title": "上马当山神",
        "author": "王昌龄",
        "content": "青骢一匹昆仑牵，奏上大王不取钱。直为猛风波滚骤，莫怪昌龄不下船。",
        "object_id": "706a6715-b027-4a1e-acd6-3cc910974dd7"
    },
    {
        "title": "何九于客舍集",
        "author": "王昌龄",
        "content": "客有住桂阳，亦如巢林鸟。罍觞且终宴，功业曾未了。山月空霁时，江明高楼晓。门前泊舟檝，行次入松筿。此意投赠君，沧波风袅袅。",
        "object_id": "2baab2c0-0277-404b-b393-f2ded40154e9"
    },
    {
        "title": "芙蓉楼送辛渐二首 二",
        "author": "王昌龄",
        "content": "丹阳城南秋海阴，丹阳城北楚云深。高楼送客不能醉，寂寂寒江明月心。",
        "object_id": "31d3f836-d70b-48d7-875d-9c3aa4bcada4"
    },
    {
        "title": "送胡大",
        "author": "王昌龄",
        "content": "荆门不堪别，况乃潇湘秋。何处遥望君，江边明月楼。",
        "object_id": "4529cb2e-4db1-4a15-a062-1f4d83e45989"
    },
    {
        "title": "重别李评事",
        "author": "王昌龄",
        "content": "莫道秋江离别难，舟船明日是长安。吴姬缓舞留君醉，随意青枫白露寒。",
        "object_id": "7f24db79-b073-4320-99ef-04d7c8098ec3"
    },
    {
        "title": "洛阳尉刘晏与府掾诸公茶集天宫寺岸道上人房",
        "author": "王昌龄",
        "content": "良友呼我宿，月明悬天宫。道安风尘外，洒扫青林中。削去府县理，豁然神机空。自从三湘还，始得今夕同。旧居太行北，远宦沧溟东。各有四方事，白云处处通。",
        "object_id": "c91fabc9-f344-41bb-8737-233d0063b9f3"
    },
    {
        "title": "送郭司仓",
        "author": "王昌龄",
        "content": "暎门淮水绿，留骑主人心。明月随良掾，春潮夜夜深。",
        "object_id": "d878a2ff-a8ba-498f-a325-6cc5d54ff4ab"
    },
    {
        "title": "变行路难",
        "author": "王昌龄",
        "content": "向晚横吹悲，风动马嘶合。前趋引旗节，千里阵云匝。单于下阴山，砂砾空飒飒。封侯取一战，岂复念闺合。",
        "object_id": "041cde06-3afc-4e27-b4c4-eb8d39211c9b"
    },
    {
        "title": "观江淮名胜图",
        "author": "王昌龄",
        "content": "刻意吟云山，尤知隐沦妙。远公何为者，再诣临海峤。而我高其风，披图得遗照。援毫无逃境，遂展千里眺。淡扫荆门烟，明标赤城烧。青葱林间岭，隐见淮海徼。但指香炉顶，无闻白猿啸。沙门既云灭，独往岂殊调。感对怀拂衣，胡宁事渔钓。安期始遗舃，千古谢荣耀。投迹庶可齐，沧浪有孤棹。",
        "object_id": "282a0ad4-b2d4-466d-af04-cdda44a7a75d"
    },
    {
        "title": "送李十五",
        "author": "王昌龄",
        "content": "怨别秦楚深，江中秋云起。天长杳无隔，月影在寒水。",
        "object_id": "e49dac06-6bd7-4be3-bee9-dfe76bfb648e"
    },
    {
        "title": "别陶副使归南海",
        "author": "王昌龄",
        "content": "南越归人梦海楼，广陵新月海亭秋。宝刀留赠长相忆，当取戈船万户侯。",
        "object_id": "412f7f57-4b3c-474d-822c-dc07d62cd331"
    },
    {
        "title": "塞下曲四首 一",
        "author": "王昌龄",
        "content": "蝉鸣空桑林，八月萧关道。出塞入塞寒，处处黄芦草。从来幽幷客，皆共尘沙老。莫学游侠儿，矜夸紫骝好。",
        "object_id": "8d58a158-1a9b-4085-8ef7-b7b4e6adb66d"
    },
    {
        "title": "送人归江夏",
        "author": "王昌龄",
        "content": "寒江绿水楚云深，莫道离忧迁远心。晓夕双帆归鄂渚，愁将孤月梦中寻。",
        "object_id": "d2acbe16-2b35-4ed8-b78c-17b46cb7f29f"
    },
    {
        "title": "灞上闲居",
        "author": "王昌龄",
        "content": "鸿都有归客，偃卧滋阳村。轩冕无枉顾，清川照我门。空林网夕阳，寒鸟赴荒园。廓落时得意，怀哉莫与言。庭前有孤鹤，欲啄常翩翻。为我衔素书，吊彼颜与原。二君既不朽，所以慰其魂。",
        "object_id": "e2e47b92-21d8-42c9-ba84-3812c4f83be9"
    },
    {
        "title": "送张四",
        "author": "王昌龄",
        "content": "枫林已愁暮，楚水复堪悲。别后冷山月，清猿无断时。",
        "object_id": "c1275df2-d211-448e-88d6-554a7dccc11e"
    },
    {
        "title": "塞下曲四首 二",
        "author": "王昌龄",
        "content": "饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。",
        "object_id": "59fb3f01-65b2-416a-aefb-c13e502bfba1"
    },
    {
        "title": "风凉原上作",
        "author": "王昌龄",
        "content": "阴岑宿云归，烟雾湿松柏。风凄日初晓，下岭望川泽。远山无晦明，秋水千里白。佳气盘未央，圣人在凝碧。关门阻天下，信是帝王宅。海内方晏然，庙堂有奇策。时贞守全运，罢去游说客。予忝兰台人，幽寻免贻责。",
        "object_id": "9385e47f-e958-4a76-8886-fe62c5fa353a"
    },
    {
        "title": "送李五",
        "author": "王昌龄",
        "content": "玉碗金罍倾送君，江西日入起黄云。扁舟乘月暂来去，谁道沧浪吴楚分。",
        "object_id": "46b46545-ecff-4c12-9bc7-eb965242a575"
    },
    {
        "title": "武陵田太守席送司马卢谿",
        "author": "王昌龄",
        "content": "诸侯分楚郡，饮饯五谿春。山水清晖远，俱怜一逐臣。",
        "object_id": "7382129c-d8e3-407e-9a23-d9d22738aada"
    },
    {
        "title": "塞下曲四首 三",
        "author": "王昌龄",
        "content": "奉诏甘泉宫，总征天下兵。朝廷备礼出，郡国豫郊迎。纷纷几万人，去者无全生。臣愿节宫厩，分以赐边城。",
        "object_id": "4eb08533-cc6b-40cc-af72-fe3aae695224"
    },
    {
        "title": "裴六书堂",
        "author": "王昌龄",
        "content": "闲堂闭空阴，竹林但清响。窗下长啸客，区中无遗想。经纶精微言，兼济当独往。",
        "object_id": "00fc6fd0-df00-4284-8c21-b5428b3fbfe3"
    },
    {
        "title": "送十五舅",
        "author": "王昌龄",
        "content": "深林秋水近日空，归棹演漾清阴中。夕浦离觞意何已，草根寒露悲鸣虫。",
        "object_id": "2a01bf09-a6fb-492e-a45c-218178f36768"
    },
    {
        "title": "送谭八之桂林",
        "author": "王昌龄",
        "content": "客心仍在楚，江馆复临湘。别意猿鸟外，天寒桂水长。",
        "object_id": "0fa83a19-32a8-4404-8bd3-27716ab651c6"
    },
    {
        "title": "塞下曲四首 四",
        "author": "王昌龄",
        "content": "边头何惨惨，已葬霍将军。部曲皆相吊，燕南代北闻。功勋多被黜，兵马亦寻分。更遣黄龙戍，唯当哭塞云。",
        "object_id": "2863d1fe-dd22-43a7-b067-4b323c8fec7f"
    },
    {
        "title": "江上闻笛",
        "author": "王昌龄",
        "content": "横笛怨江月，扁舟何处寻。声长楚山外，曲绕胡关深。相去万余里，遥传此夜心。寥寥浦溆寒，响尽惟幽林。不知谁家子，复奏邯郸音。水客皆拥棹，空霜遂盈襟。羸马望北走，迁人悲越吟。何当边草白，旌节陇城阴。",
        "object_id": "a8cfc3c2-8ee8-414b-bc14-ca88cbc074d9"
    },
    {
        "title": "留别郭八",
        "author": "王昌龄",
        "content": "长亭驻马未能前，井邑苍茫含暮烟。醉别何须更惆怅，回头不语但垂鞭。",
        "object_id": "feebecab-b17a-4a26-b13e-9d600b007ae3"
    },
    {
        "title": "送刘十五之郡",
        "author": "王昌龄",
        "content": "平明江雾寒，客马江上发。扁舟事洛阳，窅窅含楚月。",
        "object_id": "5dc35e8f-eb85-4bfb-9426-f8c53cb97408"
    },
    {
        "title": "塞上曲",
        "author": "王昌龄",
        "content": "秋风夜渡河，吹却雁门桑。遥见胡地猎，鞲马宿严霜。五道分兵去，孤军百战场。功多翻下狱，士卒但心伤。",
        "object_id": "56950b6b-d796-4436-a80a-cca1f325d978"
    },
    {
        "title": "送窦七",
        "author": "王昌龄",
        "content": "清江月色傍林秋，波上荧荧望一舟。鄂渚轻帆须早发，江边明月为君留。",
        "object_id": "cbdf6e69-b4c1-477f-92f7-d529b4f0d54e"
    },
    {
        "title": "太湖秋夕",
        "author": "王昌龄",
        "content": "水宿烟雨寒，洞庭霜落微。月明移舟去，夜静魂梦归。暗觉海风度，萧萧闻雁飞。",
        "object_id": "4b44bc27-50b9-4144-be84-410f7941e8e6"
    },
    {
        "title": "从军行七首 一",
        "author": "王昌龄",
        "content": "烽火城西百尺楼，黄昏独上海风秋。更吹羌笛关山月，无那金闺万里愁。",
        "object_id": "0ac86eeb-6fbe-4fea-bbb2-f2cabb97d68e"
    },
    {
        "title": "从军行二首 一",
        "author": "王昌龄",
        "content": "向夕临大荒，朔风轸归虑。平沙万里余，飞鸟宿何处？虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。",
        "object_id": "23f9cc7d-51cf-4f53-a8ad-58f107aec73d"
    },
    {
        "title": "赵十四兄见访",
        "author": "王昌龄",
        "content": "客来舒长簟，开合延清风。但有无弦琴，共君尽尊中。晚来常读易，顷者欲还嵩。世事何须道，黄精且养蒙。嵇康殊寡识，张翰独知终。忽忆鲈鱼鲙，扁舟往江东。",
        "object_id": "a529e61e-b9c4-4457-b11f-e1a8adb0dc3e"
    },
    {
        "title": "巴陵送李十二",
        "author": "王昌龄",
        "content": "摇曳巴陵洲渚分，清江传语便风闻。山长不见秋城色，日暮蒹葭空水云。",
        "object_id": "4aeb5456-eac8-4a62-abf0-ec9114edeb02"
    },
    {
        "title": "从军行二首 二",
        "author": "王昌龄",
        "content": "秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。",
        "object_id": "b1118052-b14f-4b18-9a45-c4c53b95f2e0"
    },
    {
        "title": "从军行七首 二",
        "author": "王昌龄",
        "content": "琵琶起舞换新声，总是关山旧别情。撩乱边愁听不尽，高高秋月照长城。",
        "object_id": "7b657130-529b-4128-b4bb-279af91baed1"
    },
    {
        "title": "过华阴",
        "author": "王昌龄",
        "content": "云起太华山，云山互明灭。东峰始含景，了了见松雪。羇人感幽栖，窅暎转奇绝。欣然忘所疲，永望吟不辍。信宿百余里，出关玩新月。何意昨来心，遇物遂迁别。人生屡如此，何以肆愉悦。",
        "object_id": "60afe2ef-0e28-4455-bac8-24aa00cd1a74"
    },
    {
        "title": "吊轵道赋附邵平歌",
        "author": "王昌龄",
        "content": "道不虚行兮，史䲡没位，吾宁范伯之徒欤，感夷齐而多愧。麟凤远去，龙则死之，河水洋洋兮，先师莫归。往者不可谏，来者吾谁欺？始退身以进道，曷飏言而受非，彼萧相国知予乎布衣。（见《文苑英华》卷一三○）。",
        "object_id": "c63f6891-3915-42a7-bb29-601934063956"
    },
    {
        "title": "送裴图南",
        "author": "王昌龄",
        "content": "黄河渡头归问津，离家几日茱萸新。漫道闺中飞破镜，犹看陌上别行人。",
        "object_id": "08769eec-7058-49ba-952d-e72368eadce5"
    },
    {
        "title": "少年行二首 一",
        "author": "王昌龄",
        "content": "西陵侠少年，送客短长亭。青槐夹两道，白马如流星。闻道羽书急，单于寇井陉。气高轻赴难，谁顾燕山铭。",
        "object_id": "de4a1ec9-b488-4b00-bb31-469028426436"
    },
    {
        "title": "从军行七首 三",
        "author": "王昌龄",
        "content": "关城榆叶早疏黄，日暮云沙古战场。表请回军掩尘骨，莫教兵士哭龙荒。",
        "object_id": "80f4b4f0-96e5-46a9-a634-f152b9f390d8"
    },
    {
        "title": "留别司马太守",
        "author": "王昌龄",
        "content": "辰阳太守念王孙，远谪沅谿何可论。黄鹤青云当一举，明珠吐著抱君恩。",
        "object_id": "06fbf086-4bf5-46ce-aa6e-4ba5f8c8b4b1"
    },
    {
        "title": "九江口作",
        "author": "王昌龄",
        "content": "漭漭江势阔，雨开浔阳秋。驿门是高岸，望尽黄芦洲。水与五谿合，心期万里游。明时无弃才，谪去随孤舟。鸷鸟立寒木，丈夫佩吴钩。何当报君恩，却系单于头。",
        "object_id": "1e928c12-d3b1-4840-8867-576663f81d93"
    },
    {
        "title": "从军行七首 四",
        "author": "王昌龄",
        "content": "青海长云暗雪山，孤城遥望玉门关。黄沙百战穿金甲，不破楼兰终不还。",
        "object_id": "fb92a089-72f0-44c2-93f8-060124eaa0a9"
    },
    {
        "title": "云山清晓",
        "author": "王昌龄",
        "content": "苍深翠浅瀑峥潺，岂谓讥秦始爱山。一炬咸阳机冢赤，紫霄巍立晓云间。（见《古今图书集成·山川典》卷一七三。此首当出后人依托。）。",
        "object_id": "0cf5203f-6507-4e43-a049-c98d17a2948e"
    },
    {
        "title": "少年行二首 二",
        "author": "王昌龄",
        "content": "走马远相寻，西楼下夕阴。结交期一剑，留意赠千金。高阁歌声远，重门柳色深。夜阑须尽饮，莫负百年心。",
        "object_id": "9f4352c5-c777-414c-8645-c3912a704f85"
    },
    {
        "title": "大梁途中作",
        "author": "王昌龄",
        "content": "怏怏步长道，客行渺无端。郊原欲下雪，天地棱棱寒。当时每酣醉，不觉行路难。今日无酒钱，凄惶向谁叹。",
        "object_id": "d460a10d-224c-41e0-9665-a35da5b44b74"
    },
    {
        "title": "卢溪主人",
        "author": "王昌龄",
        "content": "武陵溪口驻扁舟，溪水随君向北流。行到荆门上三峡，莫将孤月对猿愁。",
        "object_id": "12c81418-a970-476b-a48d-698a7bf84a58"
    },
    {
        "title": "从军行七首 五",
        "author": "王昌龄",
        "content": "大漠风尘日色昏，红旗半卷出辕门。前军夜战洮河北，已报生擒吐谷浑。",
        "object_id": "924151b2-fb99-456c-8788-a3265159792e"
    },
    {
        "title": "四时调玉烛",
        "author": "王昌龄",
        "content": "祥光长赫矣，佳号得温其。（见宋葛立方《韵语阳秋》卷三）。",
        "object_id": "796a2ab8-be28-4d0b-b74c-d349300b179e"
    },
    {
        "title": "送程六",
        "author": "王昌龄",
        "content": "冬夜伤离在五溪，青鱼雪落鲙橙虀。武冈前路看斜月，片片舟中云向西。",
        "object_id": "ceb0c2f7-ffaf-4fee-a995-10cda09ea1e1"
    },
    {
        "title": "长歌行",
        "author": "王昌龄",
        "content": "旷野饶悲风，飕飕黄蒿草。系马倚白杨，谁知我怀抱。所是同袍者，相逢尽衰老。北登汉家陵，南望长安道。下有枯树根，上有鼯鼠窠。高皇子孙尽，千载无人过。宝玉频发掘，精灵其奈何？人生须达命，有酒且长歌。",
        "object_id": "b48f64cf-d565-4964-a258-f44b07512fd8"
    },
    {
        "title": "途中作",
        "author": "王昌龄",
        "content": "游人愁岁晏，早起遵王畿。坠叶吹未晓，疏林月微微。惊禽栖不定，寒兽相因依。叹此霜露下，复闻鸿雁飞。渺然江南意，惜与中途违。羇旅悲壮发，别离念征衣。永图岂劳止，明节期所归。宁厌楚山曲，无人长掩扉。",
        "object_id": "855dcf8e-3e27-4525-8560-7d6d8d0e87f8"
    },
    {
        "title": "相和歌辞 从军行",
        "author": "王昌龄",
        "content": "向夕临大荒，朔风轸归虑。平沙万里余，飞鸟宿何处？虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。",
        "object_id": "6382d668-2787-4a30-b0f2-c58a3b3b9f25"
    },
    {
        "title": "杂曲歌辞 变行路难",
        "author": "王昌龄",
        "content": "向晚横吹悲，风动马嘶合。前驱引旗节，千重阵云匝。单于下阴山，砂砾空飒飒。封侯取一战，岂复念闺合。",
        "object_id": "447e1bf3-306c-4dc3-86db-6a279f2a8257"
    },
    {
        "title": "从军行七首 六",
        "author": "王昌龄",
        "content": "胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。",
        "object_id": "e19fbd6b-a7de-46b8-be86-125c3941777f"
    },
    {
        "title": "梅诗",
        "author": "王昌龄",
        "content": "落落寞寞路不分，梦中唤作梨花云。（见《苕溪渔隐丛话前集》卷四、《野客丛书》卷六引曾慥《高斋诗话》、龙榆生《东坡乐府笺》卷二《西江月》注引南宋傅藻注引。）（按：《墨庄漫录》卷六载此诗全篇，以为王建作，详本书卷十八。然曾慥时代较早，当有所据。苏轼《西江月》词末句云：“不与梨花同梦。”自跋云：“诗人王昌龄梦中作梅花诗。”傅注因引此二句。其时代较曾慥更早。今互收。）。",
        "object_id": "d99f944a-aa0c-43f1-9244-c5ee79ae88d1"
    },
    {
        "title": "悲哉行",
        "author": "王昌龄",
        "content": "勿听白头吟，人间易忧怨。若非沧浪子，安得从所愿。北上太行山，临风阅吹万。长云数千里，倏忽还肤寸。观其微灭时，精意莫能论。百年不容息，是处生意蔓。始悟海上人，辞君永飞遁。",
        "object_id": "164b3169-b72d-46ec-9302-bfb37d1f5295"
    },
    {
        "title": "送朱越",
        "author": "王昌龄",
        "content": "远别舟中蒋山暮，君行举首燕城路。蓟门秋月隐黄云，期向金陵醉江树。",
        "object_id": "e6b1b4f5-49c9-47d5-9e05-ebd77e98bdc8"
    },
    {
        "title": "山行入泾州",
        "author": "王昌龄",
        "content": "倦此山路长，停骖问宾御。林峦信回惑，白日落何处。徙倚望长风，滔滔引归虑。微雨随云收，蒙蒙傍山去。西临有边邑，北走尽亭戍。泾水横白烟，州城隐寒树。所嗟异风俗，已自少情趣。岂伊怀土多，触目忻所遇。",
        "object_id": "ed95661a-f947-4d65-a60e-3bd852c3e8b5"
    },
    {
        "title": "相和歌辞 从军行 二",
        "author": "王昌龄",
        "content": "烽火城西百尺楼，黄昏独上海风秋。更吹横笛关山月，谁解金闺万里愁。",
        "object_id": "10936c86-53b1-4d8b-ac56-861934572d14"
    },
    {
        "title": "从军行七首 七",
        "author": "王昌龄",
        "content": "玉门山嶂几千重，山北山南总是烽。人依远戍须看火，马踏深山不见踪。",
        "object_id": "ca7390ce-3f21-4291-a03b-de83e46060f9"
    },
    {
        "title": "古意",
        "author": "王昌龄",
        "content": "桃花四面发，桃叶一枝开。欲暮黄鹂啭，伤心玉镜台。清筝向明月，半夜春风来。",
        "object_id": "4bb7dd4c-9726-4ca3-aa8b-8f764f039848"
    },
    {
        "title": "小敷谷龙潭祠作",
        "author": "王昌龄",
        "content": "崖谷歕疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪祟偏祠，废兴自兹邑。沈淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循甿揖。口飞振吕梁，忠信亦我习。波流浸已广，悔吝在所汲。谿水有清源，褰裳靡沾湿。",
        "object_id": "5f9ae5aa-5395-44d6-ae8a-17ea0d9b686f"
    },
    {
        "title": "别辛渐",
        "author": "王昌龄",
        "content": "别馆萧条风雨寒，扁舟月色渡江看。酒酣不识关西道，却望春江云尚残。",
        "object_id": "b3d5c955-93ef-4b75-a83b-0d23b9e959bd"
    },
    {
        "title": "相和歌辞 从军行 三",
        "author": "王昌龄",
        "content": "琵琶起舞换新声，总是关山旧别情。撩乱边愁弹不尽，高高秋月下长城。",
        "object_id": "f5a35d99-b904-4c04-a5a7-e57bc6b50f2c"
    },
    {
        "title": "送友人之安南",
        "author": "王昌龄",
        "content": "还舟望炎海，楚叶下秋水。（均见《文镜秘府论》地卷《十七势》引王昌龄《诗格》。市河世宁《全唐诗逸》卷上收四句，缺题，今重录。）。",
        "object_id": "21792ec1-f78b-47ef-8b64-90f606512c2b"
    },
    {
        "title": "送柴侍御",
        "author": "王昌龄",
        "content": "流水通波接武冈，送君不觉有离伤。青山一道同云雨，眀月何曽是两乡。",
        "object_id": "789c0699-8187-42a6-b910-fb9b999d75bd"
    },
    {
        "title": "放歌行",
        "author": "王昌龄",
        "content": "南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求？有诏征草泽，微诚将献谋。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养每丰羞。若得金膏遂，飞云亦何俦。",
        "object_id": "7cdb8ee8-f0b9-4e0b-9db3-10fc92b26ebb"
    },
    {
        "title": "句（附存）",
        "author": "王昌龄",
        "content": "王维诗天子，杜甫诗宰相。（见宋叶廷珪《海录碎事》卷十九引《王昌龄集》。似出后人依托。）（按：《全唐诗》卷一四一收昌龄《小敷谷龙潭祠作》，第十九句缺一字。汲克阁本《唐诗纪事》卷二四引此诗不缺，此句作“奔飞振串梁”。）。",
        "object_id": "ff945796-4ca6-410d-8458-243c9d483b07"
    },
    {
        "title": "段宥廰孤桐",
        "author": "王昌龄",
        "content": "凤皇所宿处，月暎孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。",
        "object_id": "6ad65b95-a0ca-4c3e-8e61-5c30f3982fcb"
    },
    {
        "title": "出塞二首 一",
        "author": "王昌龄",
        "content": "秦时明月汉时关，万里长征人未还。但使龙城飞将在，不教胡马度阴山。",
        "object_id": "de6b7e3d-03cd-4daa-bdc2-7fb820fda441"
    },
    {
        "title": "相和歌辞 从军行 四",
        "author": "王昌龄",
        "content": "青海长云暗雪山，孤城遥望雁门关。黄沙百战穿金甲，不破楼兰终不还。",
        "object_id": "0edc1f37-50aa-48ac-9fb3-1def51c4319c"
    },
    {
        "title": "送万大归长沙",
        "author": "王昌龄",
        "content": "桂阳秋水长沙县，楚竹离声为君变。青山隐隐孤舟微，白鹤双飞忽相见。",
        "object_id": "f4edca98-5fd3-4ddd-9702-aa7d2f367947"
    },
    {
        "title": "越女",
        "author": "王昌龄",
        "content": "越女作桂舟，还将桂为楫。湖上水渺漫，清江不可涉。摘取芙蓉花，莫摘芙蓉叶。将归问夫婿，颜色何如妾。",
        "object_id": "53f1aab9-1c67-48a4-a0ed-cc777a10c389"
    },
    {
        "title": "出塞二首 二",
        "author": "王昌龄",
        "content": "骝马新跨白玉鞍，战罢沙场月色寒。城头铁鼓声犹振，匣里金刀血未干。",
        "object_id": "25e93094-40d5-45ee-845d-b15dc6a5c1c3"
    },
    {
        "title": "琴",
        "author": "王昌龄",
        "content": "孤桐秘虚鸣，朴素传幽真。髣髴弦指外，遂见初古人。意远风雪苦，时来江山春。高宴未终曲，谁能辨经纶。",
        "object_id": "d96acefe-8efc-46bc-b85e-6e4ad42098f9"
    },
    {
        "title": "送吴十九往沅陵",
        "author": "王昌龄",
        "content": "沅江流水到辰阳，谿口逢君驿路长。远谪谁知望雷雨，明年春水共还乡。",
        "object_id": "27e987a5-b66b-4738-baf5-68e205f3c08e"
    },
    {
        "title": "采莲曲二首 一",
        "author": "王昌龄",
        "content": "吴姬越艳楚王妃，争弄莲舟水湿衣。来时浦口花迎入，采罢江头月送归。",
        "object_id": "84f40b5c-4c5b-43c4-822a-d2b92c7b41e1"
    },
    {
        "title": "郑县宿陶太公馆中赠冯六元二",
        "author": "王昌龄",
        "content": "儒有轻王侯，脱略当事务。本家蓝田下，非为渔弋故。无何困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦已屡。子为黄绶羁，余忝蓬山顾。京门望西岳，百里见郊树。飞雨祠上来，霭然关中暮。驱车郑城宿，秉烛论往素。山月出华阴，开此河渚雾。清光比故人，豁达展心晤。冯公尚戢翼，元子仍跼步。拂衣易为高，沦迹难有趣。张范善终始，吾等岂不慕。罢酒当凉风，屈伸备冥数。",
        "object_id": "d41ca296-73e6-4e8f-8a05-36809d471157"
    },
    {
        "title": "初日",
        "author": "王昌龄",
        "content": "初日净金闺，先照床前暖。斜光入罗幕，稍稍亲丝管。云发不能梳，杨花更吹满。",
        "object_id": "3ffb7a6f-2fa1-4d50-bd51-830cede927b1"
    },
    {
        "title": "别皇甫五",
        "author": "王昌龄",
        "content": "溆浦潭阳隔楚山，离尊不用起愁颜。明祠灵响期昭应，天泽俱从此路还。",
        "object_id": "70205727-903d-4bde-8c28-07e9bf09d538"
    },
    {
        "title": "采莲曲二首 二",
        "author": "王昌龄",
        "content": "荷叶罗裙一色裁，芙蓉向脸两边开。乱入池中看不见，闻歌始觉有人来。",
        "object_id": "5383487f-7c1f-43ee-9cf9-c1f44a4a0e45"
    },
    {
        "title": "听弹风入松阕赠杨补阙",
        "author": "王昌龄",
        "content": "商风入我弦，夜竹深有露。弦悲与林寂，清景不可度。寥落幽居心，飕飗青松树。松风吹草白，溪水寒日暮。声意去复还，九变待一顾。空山多雨雪，独立君始悟。",
        "object_id": "50043733-c059-4f9e-9897-5522f30348a1"
    },
    {
        "title": "相和歌辞 长信怨 一",
        "author": "王昌龄",
        "content": "金井梧桐秋叶黄，珠帘不卷夜来霜。金炉玉枕无颜色，卧听南宫清漏长。",
        "object_id": "f0847590-fbf2-410e-b666-699161c54582"
    },
    {
        "title": "送崔参军往龙溪",
        "author": "王昌龄",
        "content": "龙溪只在龙标上，秋月孤山两相向。谴谪离心是丈夫，鸿恩共侍春江涨。",
        "object_id": "82f43aa2-768a-47e3-a45f-acbb1bab2f6a"
    },
    {
        "title": "相和歌辞 长信怨 二",
        "author": "王昌龄",
        "content": "奉帚平明金殿开，暂将团扇共裴回。玉颜不及寒鸦色，犹带昭阳日影来。",
        "object_id": "1b6f2389-2d09-4d51-982a-e7efb35113c5"
    },
    {
        "title": "赠宇文中丞",
        "author": "王昌龄",
        "content": "仆本濩落人，辱当州郡使。量力颇及早，谢归今即已。萧萧若凌虚，衿带顷消靡。车服卒然来，涔阳作游子。郁郁寡开颜，默默独行李。忽逢平生友，一笑方在此。秋清宁风日，楚思浩云水。为语弋林者，冥冥鸿远矣。",
        "object_id": "69419d0e-57f6-415c-a9dc-3af999ba4af1"
    },
    {
        "title": "相和歌辞 采莲曲三首 一",
        "author": "王昌龄",
        "content": "吴姬越艳楚王妃，争弄莲舟水湿衣。来时浦口花迎入，采罢江头月送归。",
        "object_id": "fc566dcd-4892-4c67-87ad-6f65ff3b4e04"
    },
    {
        "title": "缑氏尉沈兴宗置酒南谿留赠",
        "author": "王昌龄",
        "content": "林色与溪古，深篁引幽翠。山尊在渔舟，棹月情已醉。始穷清源口，壑绝人境异。春泉滴空崖，萌草拆阴地。久之风榛寂，远闻樵声至。海雁时独飞，永然沧洲意。古时青冥客，灭迹沦一尉。吾子踌躇心，岂其纷埃事。缑峰信所克，济北余乃遂。齐物意已会，息肩理犹未。卷舒形性表，脱略贤哲议。仲月期角巾，饭僧嵩阳寺。",
        "object_id": "cd5fc55a-6d76-446a-93e0-523b016a6aea"
    },
    {
        "title": "殿前曲二首 一",
        "author": "王昌龄",
        "content": "贵人妆梳殿前催，香风吹入殿后来。仗引笙歌大宛马，白莲花发照池台。",
        "object_id": "1e1e21da-a20a-4c12-9c5d-5ae05d2df153"
    },
    {
        "title": "送郑判官",
        "author": "王昌龄",
        "content": "东楚吴山驿树微，轺车衔命奉恩辉。英僚携出新丰酒，半道遥看骢马归。",
        "object_id": "6138239c-63b4-4622-a5ca-279a8031be4b"
    },
    {
        "title": "箜篌引",
        "author": "王昌龄",
        "content": "卢谿郡南夜泊舟，夜闻两岸羌戎讴。其时月黑猿啾啾，微雨霑衣令人愁。有一迁客登高楼，不言不寐弹箜篌。弹作蓟门桑叶秋，风沙飒飒青冢头。将军铁骢汗血流，深入匈奴战未休。黄旗一点兵马收，乱杀胡人积如丘。疮病驱来配边州，仍披漠北羔羊裘。颜色饥枯掩面羞，眼眶泪滴深两眸。思还本乡食牦牛，欲语不得指咽喉。或有强壮能咿嚘，意说被他边将雠。五世属藩汉主留，碧毛毡帐河曲游。橐𫘞五万部落稠，敕赐飞凤金兜鍪。为君百战如过筹，静扫阴山无鸟投。家藏铁券特承优，黄金千斤不称求。九族分离作楚囚，深谿寂寞弦苦幽。草木悲感声飕飗，仆本东山为国忧。明光殿前论九畴，簏读兵书尽冥搜。为君掌上施权谋，洞晓山川无与俦。紫宸诏发远怀柔，摇笔飞霜如夺钩。鬼神不得知其由，怜爱苍生比蚍蜉。朔河屯兵须渐抽，尽遣降来拜御沟。",
        "object_id": "b3e4a490-0aea-4eae-84c7-9698ae1ae112"
    },
    {
        "title": "为张僓赠阎使臣",
        "author": "王昌龄",
        "content": "哀哀献玉人，楚国同悲辛。泣尽继以血，何由辨其真。赖承琢磨惠，复使光辉新。犹畏谗口疾，弃之如埃尘。",
        "object_id": "c4f49265-6689-4a47-a119-6f8bba4272ba"
    },
    {
        "title": "殿前曲二首 二",
        "author": "王昌龄",
        "content": "胡部笙歌西殿头，梨园弟子和凉州。新声一段高楼月，圣主千秋乐未休。",
        "object_id": "5432f819-f445-4cb3-bf9a-e6692bbd033a"
    },
    {
        "title": "送姚司法归吴",
        "author": "王昌龄",
        "content": "吴掾留觞楚郡心，洞庭秋雨海门阴。但令意远扁舟近，不道沧江百丈深。",
        "object_id": "5e0db2d1-597f-4634-a8e8-bd1c907824ba"
    },
    {
        "title": "相和歌辞 采莲曲三首 二",
        "author": "王昌龄",
        "content": "荷叶罗裙一色裁，芙蓉向脸两边开。乱入池中看不见，闻歌始觉有人来。",
        "object_id": "eac61312-dec6-4712-a34a-9a71969af9d5"
    },
    {
        "title": "赠史昭",
        "author": "王昌龄",
        "content": "东林月未升，廓落星与汉。是夕鸿始来，斋中起长叹。怀哉望南浦，眇然夜将半。但有秋水声，愁使心神乱。握中何为赠，瑶草已衰散。海鳞未化时，各在天一岸。",
        "object_id": "cb6d873b-73c8-4668-bdb9-7b6b3e989b51"
    },
    {
        "title": "送高三之桂林",
        "author": "王昌龄",
        "content": "留君夜饮对潇湘，从此归舟客梦长。岭上梅花侵雪暗，归时还拂桂花香。",
        "object_id": "f893ef56-fa7c-49ef-a8aa-fa2cb9b3fc52"
    },
    {
        "title": "相和歌辞 采莲曲三首 三",
        "author": "王昌龄",
        "content": "越女作桂舟，还将桂为檝。湖上水渺漫，清江初可涉。摘取芙蓉花，莫摘芙蓉叶。",
        "object_id": "efce77ad-b87b-4f3f-a33f-5732adb9440e"
    },
    {
        "title": "乌栖曲",
        "author": "王昌龄",
        "content": "白马逐朱车，黄昏入狭邪。柳树乌争宿，争枝未得飞上屋。东房少妇婿从军，每听乌啼知夜分。",
        "object_id": "a2c9541f-6f63-4982-9b55-a1db3d69074c"
    },
    {
        "title": "春宫曲",
        "author": "王昌龄",
        "content": "昨夜风开露井桃，未央前殿月轮高。平阳歌舞新承宠，帘外春寒赐锦袍。",
        "object_id": "d0fa1454-f337-4343-ab4a-2a42dfdf4e8f"
    },
    {
        "title": "秋山寄陈谠言",
        "author": "王昌龄",
        "content": "岩间寒事早，众山木已黄。北风何萧萧，兹夕露为霜。感激未能寐，中宵时慨慷。黄虫初悲鸣，玄鸟去我梁。独卧时易晚，离群情更伤。思君若不及，鸿雁今南翔。",
        "object_id": "7bd15cbf-8fd9-46e6-9b4b-d193cefacad4"
    },
    {
        "title": "旅望",
        "author": "王昌龄",
        "content": "白花原头望京师，黄河水流无尽时。穷秋旷野行人绝，马首东来知是谁。",
        "object_id": "159c125a-24c6-4756-bb38-8f6a893ae608"
    },
    {
        "title": "城傍曲",
        "author": "王昌龄",
        "content": "秋风鸣桑条，草白狐兔骄。邯郸饮来酒未消，城北原平掣皂雕。射杀空营两腾虎，回身却月佩弓弰。",
        "object_id": "d9aeead3-57a1-45a0-a5bc-11c95f29d912"
    },
    {
        "title": "西宫春怨",
        "author": "王昌龄",
        "content": "西宫夜静百花香，欲卷珠帘春恨长。斜抱云和深见月，朦胧树色隐昭阳。",
        "object_id": "3b5f5a9f-754b-4dda-8b18-bac4598eb0fe"
    },
    {
        "title": "出郴山口至叠石湾野人室中寄张十一",
        "author": "王昌龄",
        "content": "槠柟无冬春，柯叶连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为岗，崩剥雨露幽。石脉尽横亘，潜潭何时流。既见万古色，颇尽一物由。永与世人远，气还草木收。盈缩理无余，今往何必忧。郴土群山高，耆老如中州。孰云议舛降，岂是娱宦游。阴火昔所伏，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻修。野人善竹器，童子能谿讴。寒夜波荡漾，羇鸿去悠悠。",
        "object_id": "b5bb6013-e22e-47f6-ac1b-1cfb231eb73f"
    },
    {
        "title": "题朱炼师山房",
        "author": "王昌龄",
        "content": "叩齿焚香出世尘，斋坛鸣磬步虚人。百花仙酝能留客，一饭胡麻度几春。",
        "object_id": "6298051e-adce-4496-809f-634dcf2a1125"
    },
    {
        "title": "西宫秋怨",
        "author": "王昌龄",
        "content": "芙蓉不及美人妆，水殿风来珠翠香。谁分含啼掩秋扇，空悬明月待君王。",
        "object_id": "786a91cb-4e20-4cdb-951e-70abfcf1af85"
    },
    {
        "title": "行路难",
        "author": "王昌龄",
        "content": "双丝作绠系银瓶，百尺寒泉辘轳上。悬丝一绝不可望，似妾倾心在君掌。人生意气好迁捐，只重狂花不重贤。宴罢调筝奏离鹤，回娇转盼泣君前。君不见眼前事，岂保须臾心勿异。西山日下雨足稀，侧有浮云无所寄。但愿莫忘前者言，锉骨黄尘亦无愧。行路难，劝君酒，莫辞烦，美酒千锺犹可尽，心中片愧何可论。一闻汉主思故剑，使妾长嗟万古魂。",
        "object_id": "6a64d7ec-1335-4ce5-b62c-32df33b30023"
    },
    {
        "title": "武陵开元观黄炼师院三首 一",
        "author": "王昌龄",
        "content": "松间白发黄尊师，童子烧香禹步时。欲访桃源入溪路，忽闻鸡犬使人疑。",
        "object_id": "4b0c70cb-8ae5-4ffe-867e-3835b1352408"
    },
    {
        "title": "旅次盩厔过韩士别业",
        "author": "王昌龄",
        "content": "春烟桑柘林，落日隐荒墅。泱漭平原夕，清吟久延伫。故人家于此，招我渔樵所。",
        "object_id": "79281dbc-069e-4143-9538-2082395cafec"
    },
    {
        "title": "宿灞上寄侍御玙弟",
        "author": "王昌龄",
        "content": "独饮灞上亭，寒山青门外。长云骤落日，桑枣寂已晦。古人驱驰者，宿此凡几代。佐邑由东南，岂不知进退。吾宗秉全璞，楚得璆琳最。茅山就一征，柏署起三载。道契非物理，神交无留碍。知我沧溟心，脱略腐儒辈。孟冬銮舆出，阳谷群臣会。半夜驰道喧，五侯拥轩盖。是时燕齐客，献术蓬瀛内。甚悦我皇心，得与王母对。贱臣欲干谒，稽首期殒碎。哲弟感我情，问易穷否泰。良马足尚踠，宝刀光未淬。昨闻羽书飞，兵气连朔塞。诸将多失律，庙堂始追悔。安能召书生，愿得论要害。戎夷非草木，侵逐使狼狈。虽有屠城功，亦有降虏辈。兵粮如山积，恩泽如雨霈。羸卒不可兴，碛地无足爱。若用匹夫策，坐令军围溃。不费黄金资，宁求白璧赉。明主忧既远，边事亦可大。荷宠务推诚，离言深慷慨。霜摇直指草，烛引明光珮。公论日夕阻，朝廷磋跎会。孤城海门月，万里流光带。不应百尺松，空老锺山霭。",
        "object_id": "09ce19c2-d94c-4d26-898a-6ad89bcba2d5"
    },
    {
        "title": "奉赠张荆州",
        "author": "王昌龄",
        "content": "祝融之峰紫云衔，翠如何其雪崭嵓。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。",
        "object_id": "a434b036-2f84-4c96-9c2c-69220136bc26"
    },
    {
        "title": "长信秋词五首 一",
        "author": "王昌龄",
        "content": "金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。",
        "object_id": "913bf762-71a5-46bf-88d9-af85385191c6"
    },
    {
        "title": "上侍御士兄",
        "author": "王昌龄",
        "content": "天人俟明路，益稷分尧心。利器必先举，非贤安可任。吾兄执严宪，时佐能钓深。",
        "object_id": "ead5758b-2fac-46bb-a69d-a6eb160e0f3c"
    },
    {
        "title": "驾出长安",
        "author": "王昌龄",
        "content": "圣德超千古，皇风扇九围。天回万象出，驾动六龙飞。淑气来黄道，祥云覆紫微。太平多扈从，文物有光辉。",
        "object_id": "c4fa2499-efbe-4dbe-923e-595d1287d1f7"
    },
    {
        "title": "",
        "author": "王昌龄",
        "content": "。",
        "object_id": "c7dae33e-003f-4f7e-9f78-2c8c7d7d7033"
    },
    {
        "title": "次汝中寄河南陈赞府",
        "author": "王昌龄",
        "content": "汝山方联延，伊水才明灭。遥见入楚云，又此空馆月。纷然驰梦想，不谓远离别。京邑多欢娱，衡湘𫏐沿越。明湖春草遍，秋桂白花发。岂惟长思君，日夕在魏阙。",
        "object_id": "a9e083a1-454a-4c43-ba9e-d14f55b3b05c"
    },
    {
        "title": "武陵开元观黄炼师院三首 二",
        "author": "王昌龄",
        "content": "先贤盛说桃花源，尘忝何堪武陵郡。闻道秦时避地人，至今不与人通问。",
        "object_id": "31370c6a-1ac6-4416-884d-32eddb837892"
    },
    {
        "title": "长信秋词五首 二",
        "author": "王昌龄",
        "content": "高殿秋砧响夜阑，霜深犹忆御衣寒。银灯青琐裁缝歇，还向金城明主看。",
        "object_id": "620823bf-6fe5-4db1-aef1-ea1e91b97397"
    },
    {
        "title": "上同州使君伯",
        "author": "王昌龄",
        "content": "大贤本孤立，有时起丝纶。伯父自天禀，元功载生人。",
        "object_id": "b11acf95-785c-4cc1-be74-f2c7ec39dba7"
    },
    {
        "title": "长信秋词五首 三",
        "author": "王昌龄",
        "content": "奉帚平明金殿开，且将团扇暂裴回。玉颜不及寒鸦色，犹带[昭]阳日影来。",
        "object_id": "88ffb109-8e3f-4175-9352-8e02c28a4d9f"
    },
    {
        "title": "武陵开元观黄炼师院三首 三",
        "author": "王昌龄",
        "content": "山观空虚清静门，从官役吏扰尘喧。暂因问俗到真境，便欲投诚依道源。",
        "object_id": "74430fb7-b24d-4751-9904-4fa4a574788a"
    },
    {
        "title": "城旁□□[一]伯二五六七下同",
        "author": "王昌龄",
        "content": "降奚能骑射，战马百余匹，甲仗明寒川，霜□□□□。□□煞单于，薄暮红旗出。城旁粗少年，骤马垂长鞭，脱却□□□，□剑沦秋天。（项云“沦”疑当作“轮”，同抡。）匈奴不敢出，漠北开（闭）[三]甲烟。（[一]标题残去二三字。按《全唐诗》昌龄有《城旁曲》，但内容与此全异。[二]余疑“开”为“闭”误，俞云：“烟尘四合则虏起，今匈奴不出，故开霁也。依平仄论亦宜平声字，“开”字不误。”）。",
        "object_id": "f2cbb821-c70e-43d5-a38f-2c6081516a2a"
    },
    {
        "title": "同从弟销南斋玩月忆山阴崔少府",
        "author": "王昌龄",
        "content": "高卧南斋时，开帷月初吐。清辉淡水木，演漾在窗户。苒苒几盈虚，澄澄变今古。美人清江畔，是夜越吟苦。千里其如何，微风吹兰杜。",
        "object_id": "e2fec465-cea1-4829-b12d-3ba37a267562"
    },
    {
        "title": "驾幸河东",
        "author": "王昌龄",
        "content": "晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。",
        "object_id": "6330cca9-54a6-4827-a2c1-de8220f9c496"
    },
    {
        "title": "留别",
        "author": "王昌龄",
        "content": "桑林映陂水，雨过宛城西。留醉楚山别，阴云暮霋霋。",
        "object_id": "6adcac53-3a5b-449e-94d2-e6ee701167a7"
    },
    {
        "title": "题净眼师房",
        "author": "王昌龄",
        "content": "白鸽飞时日欲斜，禅房寂历饮香茶。倾人城，倾人国，斩新剃头青且黑。玉如意，金澡瓶，朱唇皓齿能诵经，吴音唤字更分明。日暮钟声相送出，袈裟挂着箔帘钉。",
        "object_id": "d2cd5bff-c88b-445c-b93b-94aea8973023"
    },
    {
        "title": "河上老人歌",
        "author": "王昌龄",
        "content": "河上老人坐古槎，合丹只用青莲花。至今八十如四十，口道沧溟是我家。",
        "object_id": "0305b271-93d4-435e-ab64-43cb17ccd5e4"
    },
    {
        "title": "代扶风主人答",
        "author": "王昌龄",
        "content": "杀气凝不流，风悲日彩寒。浮埃起四远，游子弥不欢。依然宿扶风，沽酒聊自宽。寸心亦未理，长铗谁能弹。主人就我饮，对我还慨叹。便泣数行泪，因歌行路难。十五役边地，三回讨楼兰。连年不解甲，积日无所餐。将军降匈奴，国使没桑干。去时三十万，独自还长安。不信沙场苦，君看刀箭瘢。乡亲悉零落，冢墓亦摧残。仰攀青松枝，恸绝伤心肝。禽兽悲不去，路傍谁忍看。幸逢休明代，寰宇静波澜。老马思伏枥，长鸣力已殚。少年与运会，何事发悲端。天子初封禅，贤良刷羽翰。三边悉如此，否泰亦须观。",
        "object_id": "d5fdfac2-f74d-41d3-bcae-536c540185f2"
    },
    {
        "title": "胡笳曲",
        "author": "王昌龄",
        "content": "城南虏已合，一夜几重围。自有金笳引，能霑出塞衣。听临关月苦，清入海风微。三奏高楼晓，胡人掩涕归。",
        "object_id": "81f5afd8-0601-4111-a7cb-5d51c7e3ce1e"
    },
    {
        "title": "长信秋词五首 四",
        "author": "王昌龄",
        "content": "真成薄命久寻思，梦见君王觉后疑。火照西宫知夜饮，分明复道奉恩时。",
        "object_id": "e2c2c33b-fd1d-4aa2-9558-2b55137adec4"
    },
    {
        "title": "潞府客亭寄崔凤童",
        "author": "王昌龄",
        "content": "萧条郡城闭，旅馆空寒烟。秋月对愁客，山钟摇暮天。新知偶相访，斗酒情依然。一宿阻长会，清风徒满川。",
        "object_id": "fe4f6fe3-9d6e-4cc3-8b19-519690162ee1"
    },
    {
        "title": "春怨",
        "author": "王昌龄",
        "content": "音书杜绝白狼西，桃李无颜黄鸟啼。寒雁春深归去尽，出门肠断草萋萋。",
        "object_id": "3195d94e-02ec-4277-8cd9-6afff518cb82"
    },
    {
        "title": "酬鸿胪裴主簿雨后北楼见赠",
        "author": "王昌龄",
        "content": "暮霞照新晴，归云犹相逐。有怀晨昏暇，想见登眺目。问礼侍彤襜，题诗访茅屋。高楼多古今，陈事满陵谷。地久微子封，台余孝王筑。裴回顾霄汉，豁达俯川陆。远水对孤城，长天向乔木。公门何清静，列戟森已肃。不叹携手稀，常思着鞭速。终当拂羽翰，轻举随鸿鹄。",
        "object_id": "6c8adce2-b817-4ee1-84ee-b9fd7c85c705"
    },
    {
        "title": "赠李侍御",
        "author": "王昌龄",
        "content": "青冥孤云去，终当暮归山。志士杖苦节，何时见龙颜。",
        "object_id": "912b3271-6087-4685-8c7d-a4aaa7edb5be"
    },
    {
        "title": "长信秋词五首 五",
        "author": "王昌龄",
        "content": "长信宫中秋月明，昭阳殿下𢭏衣声。白露堂中细草迹，红罗帐里不胜情。",
        "object_id": "058b2020-c2cd-44fb-9657-358a5468ac2d"
    },
    {
        "title": "和振上人秋夜怀士会",
        "author": "王昌龄",
        "content": "白露伤草木，山风吹夜寒。遥林梦亲友，高兴发云端。郭外秋声急，城边月色残。瑶琴多远思，更为客中弹。",
        "object_id": "a3f81284-82d4-45a4-a5b7-1459a14ee51f"
    },
    {
        "title": "送任五之桂林",
        "author": "王昌龄",
        "content": "楚客醉孤舟，越水将引棹。山为两乡别，月带千里貌。羇谴同缯纶，僻幽闻虎豹。桂林寒色在，苦节知所效。",
        "object_id": "05a34af3-82f7-444f-8efc-b52e111e3b9c"
    },
    {
        "title": "又赠李侍御",
        "author": "王昌龄",
        "content": "渺然客子魂，倏铄川上晖。还云惨知暮，九月仍未归。",
        "object_id": "3d1fdcbe-228a-47e4-bda9-594778992438"
    },
    {
        "title": "青楼曲二首 一",
        "author": "王昌龄",
        "content": "白马金鞍从武皇，旌旗十万宿长杨。楼头小妇鸣筝坐，遥见飞尘入建章。",
        "object_id": "3af49c81-e4be-4724-9b7b-1b41966e9d69"
    },
    {
        "title": "送李擢游江东",
        "author": "王昌龄",
        "content": "清洛日夜涨，微风引孤舟。离肠便千里，远梦生江楼。楚国橙橘暗，吴门烟雨愁。东南具今古，归望山云秋。",
        "object_id": "3b3591a3-51fc-40fa-aff4-58931f659018"
    },
    {
        "title": "青楼曲二首 二",
        "author": "王昌龄",
        "content": "驰道杨花满御沟，红妆缦绾上青楼。金章紫绶千余骑，夫婿朝回初拜侯。",
        "object_id": "d12908bf-0ec6-4137-9ea8-fce8383fda4a"
    },
    {
        "title": "送别",
        "author": "王昌龄",
        "content": "春江愁送君，蕙草生氤氲。醉后不能语，乡山雨雰雰。",
        "object_id": "5808be9d-483e-4767-b645-d8ae678ca8f7"
    },
    {
        "title": "山中别庞十",
        "author": "王昌龄",
        "content": "幽娟松筿径，月出寒蝉鸣。散发卧其下，谁知孤隐情。吟时白云合，钓处玄潭清。琼树方杳霭，凤兮保其贞。",
        "object_id": "d1d0f9ec-2d44-404b-bcbf-a58ced75163c"
    },
    {
        "title": "留别伊阙张少府郭大都尉",
        "author": "王昌龄",
        "content": "迁客就一醉，主人空金罍。江湖青山底，欲去仍裴回。郭侯未相识，策马伊川来。把手相劝勉，不应老尘埃。孟阳逢山旧，仙馆留清才。日晚劝趣别，风长云逐开。幸随板舆远，负谴何忧哉。唯有仗忠信，音书报云雷。",
        "object_id": "d290d360-9e99-4762-ad6e-7d138c6f8f14"
    },
    {
        "title": "青楼怨",
        "author": "王昌龄",
        "content": "香帏风动花入楼，高调鸣筝缓夜愁。肠断关山不解说，依依残月下帘钩。",
        "object_id": "1fea4e9e-800a-4d1d-bad2-2a4019ae787b"
    },
    {
        "title": "沙苑南渡头",
        "author": "王昌龄",
        "content": "秋雾连云白，归心浦溆悬。津人空守缆，村馆复临川。篷隔苍茫雨，波连演漾田。",
        "object_id": "e367588d-d1a1-4835-81ca-93e11c86b416"
    },
    {
        "title": "失题",
        "author": "王昌龄",
        "content": "时与醉林壑，因之堕农桑。槐烟渐含夜，楼月深苍茫。",
        "object_id": "bfcf86d4-859d-43ef-8dad-702de538edff"
    },
    {
        "title": "送李邕之秦",
        "author": "王昌龄",
        "content": "空（《文镜秘府论》地《十七势》，《全唐诗》作《送李十五》。《文镜秘府》首句“怨别”作“别怨”，三句“杳”作“梦”，四句“影”作“映”。）。",
        "object_id": "f5140ff9-e856-4bfe-a04f-716d356b7505"
    },
    {
        "title": "浣纱女",
        "author": "王昌龄",
        "content": "钱塘江边是谁家，江上女儿全胜花。吴王在时不得出，今日公然来浣纱。",
        "object_id": "8209ce8e-92c6-4123-b130-1186ed714dfa"
    },
    {
        "title": "送韦十二兵曹",
        "author": "王昌龄",
        "content": "县职如长缨，终日检我身。平明趋郡府，不得展故人。故人念江湖，富贵如埃尘。迹在戎府掾，心游天台春。独立浦边鹤，白云长相亲。南风忽至吴，分散还入秦。寒夜天光白，海净月色真。对坐论岁暮，弦悲岂无因。平生驰驱分，非谓杯酒仁。出处两不合，忠贞何由伸。看君孤舟去，且欲歌垂纶。",
        "object_id": "ad0dd3dc-9c4b-4e80-aee4-2f9d52a7b3e5"
    },
    {
        "title": "客广陵",
        "author": "王昌龄",
        "content": "楼头广陵近，九月在南徐。秋色明海县，寒烟生里闾。夜帆归楚客，昨日度江书。为问易名叟，垂纶不见鱼。",
        "object_id": "acf02553-a3dc-433d-800c-f7b1df696fe4"
    },
    {
        "title": "相和歌辞 放歌行",
        "author": "王昌龄",
        "content": "南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微臣献谋猷。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁父愁。但营数斗禄，奉养毋丰羞。若得金膏遂，飞云亦可俦。",
        "object_id": "308d0334-e166-4f5c-b33d-230b799e99bf"
    },
    {
        "title": "闺怨",
        "author": "王昌龄",
        "content": "闺中少妇不曾愁，春日凝妆上翠楼。忽见陌头杨柳色，悔教夫婿觅封侯。",
        "object_id": "4ac3f099-73da-43e8-a4e5-1dbbd9427491"
    },
    {
        "title": "东京府县诸公与綦毋潜李颀相送至白马寺宿",
        "author": "王昌龄",
        "content": "鞍马上东门，裴回入孤舟。贤豪相追送，即櫂千里流。赤岸落日在，空波微烟收。薄宦忘机括，醉来即淹留。月明见古寺，林外登高楼。南风开长廊，夏夜如凉秋。江月照吴县，西归梦中游。",
        "object_id": "43e802aa-a927-4265-913c-71934873c8da"
    },
    {
        "title": "静法师东斋",
        "author": "王昌龄",
        "content": "筑室在人境，遂得真隐情。春尽草木变，雨来池馆清。琴书全雅道，视听已无生。闭户脱三界，白云自虚盈。",
        "object_id": "31f007fa-da7e-4b7a-9531-c55b74675814"
    },
    {
        "title": "句",
        "author": "王昌龄",
        "content": "与君远相知，不道云海深。得罪由己招，本性易然诺。黄叶乱秋雨，空斋愁暮心。通经彼上人，无迹任勤苦。枫桥延海岸，客帆归富春。寒江映村林，亭上纳高洁。陵薮寒苍茫，登城遂怀古。孤烟曳长林，春水聊一望。河口饯南客，进帆清江水。迁客又相送，风悲蝉更号。微雨随云收，蒙蒙傍山去。海客时独飞，永然沧洲意。日夕辨灵药，空山松桂香。墟落有怀县，长烟溪树边。青桂花未吐，江中独鸣琴。还家望炎海，楚叶下秋水。",
        "object_id": "0df2eed5-f4ec-4f8f-a22e-4f61f470d180"
    },
    {
        "title": "素上人影塔",
        "author": "王昌龄",
        "content": "物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。",
        "object_id": "f67f7764-1321-4c2e-acdd-ee0b70946616"
    },
    {
        "title": "甘泉歌",
        "author": "王昌龄",
        "content": "乘舆执玉已登坛，细草霑衣春殿寒。昨夜云生拜初月，万年甘露水晶盘。",
        "object_id": "3286b733-02a6-4c21-951d-c873830a08b8"
    },
    {
        "title": "送东林廉上人归庐山",
        "author": "王昌龄",
        "content": "石溪流已乱，苔径人渐微。日暮东林下，山僧还独归。昔为庐峰意，况与远公违。道性深寂寞，世情多是非。会寻名山去，岂复望清辉。",
        "object_id": "f5c07ab4-d299-42a6-84c7-632a10972653"
    },
    {
        "title": "萧驸马宅花烛",
        "author": "王昌龄",
        "content": "青鸾飞入合欢宫，紫凤衔花出禁中。可怜今夜千门里，银汉星回一道通。",
        "object_id": "cb12783c-1c1b-44c4-82ce-7cf9e3096a9e"
    },
    {
        "title": "留别武陵袁丞",
        "author": "王昌龄",
        "content": "皇恩暂迁谪，待罪逢知己。从此武陵溪，孤舟二千里。桃花遗古岸，金涧流春水。谁识马将军，忠贞抱生死。",
        "object_id": "f964804f-ca79-4a0f-9848-59fb38ef25fe"
    },
    {
        "title": "遇薛明府谒聪上人",
        "author": "王昌龄",
        "content": "欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。",
        "object_id": "494d0e6c-6ba8-4675-8346-f2d3c2dc31e1"
    },
    {
        "title": "观猎",
        "author": "王昌龄",
        "content": "角鹰初下秋草稀，铁骢抛鞚去如飞。少年猎得平原兔，马后横捎意气归。",
        "object_id": "92f55a8c-7778-4802-9991-d76b0e4fdb48"
    },
    {
        "title": "谒焦炼师",
        "author": "王昌龄",
        "content": "中峰青苔壁，一点云生时。岂意石堂里，得逢焦炼师。炉香净琴案，松影闲瑶墀。拜受长年药，翩翻西海期。",
        "object_id": "10f0af8f-fc6d-4567-a0c4-99ae6c552a60"
    },
    {
        "title": "别刘谞",
        "author": "王昌龄",
        "content": "天地寒更雨，苍茫楚城阴。一尊广陵酒，十载衡阳心。倚仗不可料，悲欢岂易寻。相逢成远别，后会何如今。身在江海上，云连京国深。行当务功业，策马何骎骎。",
        "object_id": "b11d2370-bbb9-4b88-a7be-8ccffa020353"
    },
    {
        "title": "岳阳别李十七越宾",
        "author": "王昌龄",
        "content": "相逢楚水寒，舟在洞庭驿。具陈江波事，不异沦弃迹。杉上秋雨声，悲切蒹葭夕。弹琴收余响，来送千里客。平明孤帆心，岁晚济代策。时在身未充，潇湘不盈画。湖小洲渚联，澹淡烟景碧。鱼鳖自有性，龟龙无能易。谴黜同所安，风土任所适。闭门观玄化，携手遗损益。",
        "object_id": "6b160db2-46d2-46ad-8770-f69b92f0f5d9"
    },
    {
        "title": "寄穆侍御出幽州",
        "author": "王昌龄",
        "content": "一从恩谴度潇湘，塞北江南万里长。莫道蓟门书信少，雁飞犹得到衡阳。",
        "object_id": "033dcca7-d4de-479e-b804-2cadf83a1ff6"
    },
    {
        "title": "宿京江口期刘昚虚不至",
        "author": "王昌龄",
        "content": "霜天起长望，残月生海门。风静夜潮满，城高寒气昏。故人何寂寞，久已乖清言。明发不能寐，徒盈江上尊。",
        "object_id": "bbd3b9f0-53a9-468a-a6ec-96498624d8a9"
    }
]