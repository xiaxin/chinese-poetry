[
    {
        "title": "秋日送侯四得弹字",
        "author": "骆宾王",
        "content": "我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。",
        "object_id": "195b1741-f2ae-4a66-8eb2-6c9b38412364"
    },
    {
        "title": "秋日送尹大赴京",
        "author": "骆宾王",
        "content": "挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷𥩟宾行。",
        "object_id": "e727d037-44cc-44bf-9909-732df0162e7a"
    },
    {
        "title": "晚渡黄河",
        "author": "骆宾王",
        "content": "千里寻归路，一苇乱平源。通波连马颊，迸水急龙门。照日荣光净，惊风瑞浪翻。棹唱临风断，樵讴入听喧。岸迥秋霞落，潭深夕雾繁。谁堪逝川上，日暮不归魂。",
        "object_id": "6e63dcbb-c6ad-4301-bc74-6a8fef7caa13"
    },
    {
        "title": "宿山庄",
        "author": "骆宾王",
        "content": "金陵一超忽，玉烛几还周。露积吴台草，风入郢门楸。林虚宿断雾，磴险挂悬流。拾青非汉策，化缁类秦裘。牵迹犹多蹇，劳生未寡尤。独此他乡梦，空山明月秋。",
        "object_id": "3f4eae61-e877-4895-bb79-47537683f391"
    },
    {
        "title": "秋夜送閰五还润州",
        "author": "骆宾王",
        "content": "通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。",
        "object_id": "e305ee57-72fc-42f3-9421-bd88d33157d0"
    },
    {
        "title": "晚度天山有怀京邑",
        "author": "骆宾王",
        "content": "忽上天山路，依然想物华。云疑上苑叶，雪似御沟花。行叹戎麾远，坐怜衣带赊。交河浮绝塞，弱水浸流沙。旅思徒漂梗，归期未及瓜。宁知心断绝，夜夜泣胡笳。",
        "object_id": "bb23bc9b-af6c-4c70-a761-aa336ec1b5b4"
    },
    {
        "title": "送王明府参选赋得鹤",
        "author": "骆宾王",
        "content": "振衣游紫府，飞盖背青田。虚心恒警露，孤影尚凌烟。离歌凄妙曲，别操绕繁弦。在阴如可和，轻响会闻天。",
        "object_id": "4a4c207d-d884-4123-b01c-90dd5f012dc9"
    },
    {
        "title": "夕次蒲类津",
        "author": "骆宾王",
        "content": "二庭归望断，万里客心愁。山路犹南属，河源自北流。晚风连朔气，新月照边秋。灶火通军壁，烽烟上戍楼。龙庭但苦战，燕颔会封侯。莫作兰山下，空令汉国羞。",
        "object_id": "f254b2bd-8fd1-4e45-9107-321a7decdbaa"
    },
    {
        "title": "秋日送别",
        "author": "骆宾王",
        "content": "寂寥心事晚，摇落岁时秋。共此伤年髪，相看惜去留。当歌应破涕，哀命返穷愁。别后能相忆，东陵有故侯。",
        "object_id": "b9f4bd5f-2ecb-4a79-85b7-eaea498e7b86"
    },
    {
        "title": "远使海曲春夜多怀",
        "author": "骆宾王",
        "content": "长啸三春晚，端居百虑盈。未安胡蝶梦，遽切鲁禽情。别岛连寰海，离魂断戍城。流星疑伴使，低月似依营。怀禄宁期达，牵时匪徇名。艰虞行已远，时迹自相惊。",
        "object_id": "598f031a-bae2-46be-af96-21159764821b"
    },
    {
        "title": "别李峤得胜字",
        "author": "骆宾王",
        "content": "芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。",
        "object_id": "a907cd8f-d460-4840-8d8f-4efe8868d1c2"
    },
    {
        "title": "在衮州饯宋五之问",
        "author": "骆宾王",
        "content": "淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。",
        "object_id": "d152da55-3805-4d82-99b6-62c80cfd3ff0"
    },
    {
        "title": "早发诸暨",
        "author": "骆宾王",
        "content": "征夫怀远路，夙驾上危峦。薄烟横绝𪩘，轻冻涩回湍。野雾连空暗，山风入曙寒。帝城临灞涘，禹穴枕江干。橘性行应化，蓬心去不安。独掩穷途泪，长歌行路难。",
        "object_id": "c70bd580-e561-4407-8aa9-368b8771aeaf"
    },
    {
        "title": "望月有所思",
        "author": "骆宾王",
        "content": "九秋凉风肃，千里月华开。圆光随露湛，碎影逐波来。似霜明玉砌，如镜写珠胎。晚色依关近，边声杂吹哀。离居分照耀，怨绪共裴徊。自绕南飞羽，空忝北堂才。",
        "object_id": "81202d59-dad1-4a4c-917e-a9ee07931976"
    },
    {
        "title": "游灵公观",
        "author": "骆宾王",
        "content": "灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃仙。",
        "object_id": "ee99fe2b-4060-4f60-bfec-7bc5e400ef74"
    },
    {
        "title": "送吴七游蜀",
        "author": "骆宾王",
        "content": "日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。",
        "object_id": "4cf4b908-12be-4530-bee1-eab41765043e"
    },
    {
        "title": "相和歌辞 櫂歌行",
        "author": "骆宾王",
        "content": "写月图黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自托，鸳翼恨难穷。秋帐灯花翠，倡楼粉色红。相思无别曲，幷在櫂歌中。",
        "object_id": "73727332-47c2-459f-b186-fef59872a906"
    },
    {
        "title": "夏日游山家同夏少府",
        "author": "骆宾王",
        "content": "返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯余松桂心。",
        "object_id": "1e9a9657-fdec-466f-874b-e784efdfbde0"
    },
    {
        "title": "西行别东台详正学士",
        "author": "骆宾王",
        "content": "意气坐相亲，关河别故人。客似秦川上，歌疑易水滨。塞荒行辨玉，台远尚名轮。泄井怀边将，寻源重汉臣。上苑梅花早，御沟杨柳新。只应持此曲，别作边城春。",
        "object_id": "62a62768-402c-411a-a769-43e24dfcb171"
    },
    {
        "title": "初秋登王司马楼宴得同字",
        "author": "骆宾王",
        "content": "展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。",
        "object_id": "0cf317aa-b2c8-46c8-b445-2595beecbcc4"
    },
    {
        "title": "和王记室从赵王春日游陀山寺",
        "author": "骆宾王",
        "content": "鸟旟陪访道，鹫岭狎栖真。四禅明静业，三空广胜因。祥河疏叠涧，慧日皎重轮。叶暗龙宫密，花明鹿苑春。雕谈筌奥旨，妙辩漱玄津。雅曲终难和，徒自奏巴人。",
        "object_id": "f3be7897-9013-4ae9-98d7-e966a95177a7"
    },
    {
        "title": "初秋于窦六郎宅宴",
        "author": "骆宾王",
        "content": "千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。",
        "object_id": "8a31f906-c8f6-43f0-919e-6f2c866ee2a1"
    },
    {
        "title": "夏日夜忆张二",
        "author": "骆宾王",
        "content": "伏枕忧思深，拥膝独长吟。烹鲤无尺素，筌鱼劳寸心。疏麻空有折，芳桂湛无斟。广庭含夕气，闲宇澹虚阴。织虫垂夜砌，惊鸟栖暝林。驩娱百年促，羁病一生侵。讵堪孤月夜，流水入鸣琴。",
        "object_id": "3579f6bd-6a8a-45f4-b50e-250f3a516e72"
    },
    {
        "title": "冬日宴",
        "author": "骆宾王",
        "content": "二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。",
        "object_id": "c38bac7c-df0a-4b01-bed7-e3988182cc51"
    },
    {
        "title": "寒夜独坐游子多怀简知己",
        "author": "骆宾王",
        "content": "故乡眇千里，离忧积万端。鹑服长悲碎，蜗庐未卜安。富钩徒有想，贫铗为谁弹。柳秋风叶脆，荷晓露文团。晚金丛岸菊，余佩下幽兰。伐木伤心易，维桑归去难。独有孤明月，时照客庭寒。",
        "object_id": "fd39503a-7504-4ba4-98a8-ec70d3d37bfe"
    },
    {
        "title": "镂鸡子",
        "author": "骆宾王",
        "content": "幸遇清明节，欣逢旧练人。刻花争脸态，写月竞眉新。晕罢空余月，诗成倂道春。谁知怀玉者，含响未吟晨。",
        "object_id": "748e5fe1-9d6d-4f60-ae55-9b43beff357d"
    },
    {
        "title": "在军中赠先还知己",
        "author": "骆宾王",
        "content": "蓬转俱行役，瓜时独未还。魂迷金阙路，望断玉门关。献凯多惭霍，论封几谢班。风尘催白首，岁月损红颜。落雁低秋塞，惊凫起暝湾。胡霜如剑锷，汉月似刀环。别后边庭树，相思几度攀。",
        "object_id": "4f1a311f-0c46-4957-ab49-5fa5f954205b"
    },
    {
        "title": "咏美人在天津桥",
        "author": "骆宾王",
        "content": "美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。",
        "object_id": "3f8e4588-5318-4bbd-822e-366d6d2ae56a"
    },
    {
        "title": "秋日山行简梁大官",
        "author": "骆宾王",
        "content": "乘马陟层阜，回首睇山川。攒峰衔宿雾，叠𪩘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。",
        "object_id": "60e26fb8-c279-478d-8eab-35c8227ed575"
    },
    {
        "title": "送宋五之问得凉字",
        "author": "骆宾王",
        "content": "愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。",
        "object_id": "d9a103f7-5097-442e-8f0c-ae0f6264197e"
    },
    {
        "title": "相和歌辞 从军行",
        "author": "骆宾王",
        "content": "平生一顾念，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。",
        "object_id": "5f9937c7-3bfe-44bd-b5f3-414f5679c8c6"
    },
    {
        "title": "晚泊江镇",
        "author": "骆宾王",
        "content": "四运移阴律，三翼泛阳侯。荷香销晚夏，菊气入新秋。夜乌喧粉堞，宿雁下芦洲。海雾笼边徼，江风绕戍楼。转蓬惊别渚，徙橘怆离忧。魂飞灞陵岸，泪尽洞庭流。振影希鸿陆，逃名谢蚁丘。还嗟帝乡远，空望白云浮。",
        "object_id": "57072cd6-42bf-457e-a71a-a298d2ac2ed9"
    },
    {
        "title": "宪台出絷寒夜有怀",
        "author": "骆宾王",
        "content": "独坐怀明发，长谣苦未安。自应迷北叟，谁肯问南冠。生死交情异，殷忧岁序阑。空余朝夕鸟，相伴夜啼寒。",
        "object_id": "4a83b3d1-fa75-4824-a38c-52c44c167dba"
    },
    {
        "title": "夏日游德州赠高四",
        "author": "骆宾王",
        "content": "日观邻全赵，星临俯旧吴。鬲津开巨浸，稽阜镇名都。紫云浮剑匣，青山孕宝符。封疆恢霸道，问鼎竞雄图。神光包四大，皇威震八区。风烟通地轴，星象正天枢。天枢限南北，地轴殊乡国。辟门通舜宾，比屋封尧德。言谢垂钩隐，来参负鼎职。天子不见知，群公讵相识。未展从东骏，空戢图南翼。时命欲何言，抚膺长叹息。叹息将如何，游人意气多。白雪梁山曲，寒风易水歌。泣魏伤吴起，思赵切廉颇。凄断韩王剑，生死翟公罗。罗悲翟公意，剑负韩王气。骄饵去易论，忌途良可畏。夙昔怀江海，平生混泾渭。千载契风云，一言忘贱贵。去去访林泉，空谷有遗贤。言投爵里刺，来泛野人船。缔交君赠缟，投分我忘筌。成风郢匠斲，流水伯牙弦。牙弦忘道术，漳滨恣闲逸。聊安张蔚庐，讵扫陈蕃室。虚室狎招寻，敬爱混浮沈。一诺黄金信，三复白珪心。霜松贞雅节，月桂朗冲襟。灵台万顷濬，学府九流深。谈玄明毁璧，拾紫陋籝金。鹭涛开碧海，凤彩缀词林。林虚星华映，水澈霞光净。霞水两分红，川源四望通。雾卷天山静，烟销太史空。鸟声流向薄，蝶影乱芳丛。柳阴低椠水，荷气上薰风。风月芳菲节，物华纷可悦。将欢促席赏，遽尔又归别。积水带吴门，通波连禹穴。赠言虽欲尽，机心庶应绝。潘岳本自闲，梁鸿不因热。一瓢欣狎道，三月聊栖拙。栖拙隐金华，狎道访仙查。放旷愚公谷，消散野人家。一顷南山豆，五色东陵瓜。野衣裁薜叶，山酒酌藤花。白云离望远，青谿隐路赊。傥忆幽岩桂，犹冀折疏麻。",
        "object_id": "fcfb061b-4209-4925-9ef1-65722bb56781"
    },
    {
        "title": "浮槎",
        "author": "骆宾王",
        "content": "昔负千寻质，高临九仞峰。真心凌晚桂，劲节掩寒松。忽值风飙折，坐为波浪冲。摧残空有恨，拥肿遂无庸。渤海三千里，泥沙几万重。似舟飘不定，如梗泛何从。仙客终难托，良工岂易逢。徒怀万乘器，谁为一先容。",
        "object_id": "09ec75e0-b22c-4272-b810-8c9aa455086c"
    },
    {
        "title": "在江南赠宋五之问",
        "author": "骆宾王",
        "content": "井络双源濬，浔阳九派长。沦波通地穴，输委下归塘。别岛笼朝蜃，连洲拥夕涨。韫珠澄积润，让璧动浮光。浮光凝折水，积润疏圆沚。玉轮涵地开，剑阁连星起。风烟标迥秀，英灵信多美。怀德践遗芳，端操惭谋己。谋己谬观光，牵迹强凄惶。揆拙迷三省，劳生昧两忘。弹随空被笑，献楚自多伤。一朝殊默语，千里易炎凉。炎凉几迁贸，川陆疲臻凑。积水架吴涛，连山横楚岫。风月虽殊昔，星河犹是旧。姑苏望南浦，邯郸通北走。北走平生亲，南浦别离津。潇湘一超忽，洞庭多苦辛。秋江无绿芷，寒汀有白蘋。采之将何遗，故人漳水滨。漳滨已辽远，江潭未旋返。为听短歌行，当想长洲苑。露金熏菊岸，风佩摇兰坂。蝉鸣稻叶秋，雁起芦花晚。晚秋云日明，亭皋风雾清。独负平生气，重牵摇落情。占星非聚德，梦月讵悬名。寂寥伤楚奏，凄断泣秦声。秦声怀旧里，楚奏悲无已。郢路少知音，丛台富奇士。温辉凌爱日，壮气惊寒水。一顾重风云，三冬足文史。文史盛纷纶，京洛多风尘。犹轻五车富，未重一囊贫。李仙非易托，苏鬼尚难因。不惜劳歌尽，谁为听阳春。",
        "object_id": "a55784a0-189c-4dc1-b2b2-a38c7dfa3368"
    },
    {
        "title": "送郭少府探得忧字",
        "author": "骆宾王",
        "content": "开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。",
        "object_id": "6b0a2038-5d84-46d5-aa5c-149260def8f5"
    },
    {
        "title": "晚泊河曲",
        "author": "骆宾王",
        "content": "三秋倦行役，千里泛归潮。通波竹箭水，轻舸木兰桡。金堤连曲岸，贝阙影浮桥。水净千年近，星飞五老遥。叠花开宿浪，浮叶下凉飙。浦荷疏晚菂，津柳渍寒条。恓惶劳梗泛，凄断倦蓬飘。仙槎不可托，河上独长谣。",
        "object_id": "5d88b013-98f5-4fad-809f-efbd3c464b5b"
    },
    {
        "title": "晚憩田家",
        "author": "骆宾王",
        "content": "转蓬劳远役，披薜下田家。山形类九折，水势急三巴。悬梁接断岸，涩路拥崩查。雾岩沦晓魄，风溆涨寒沙。心迹一朝舛，关山万里赊。龙章徒表越，闽俗本殊华。旅行悲泛梗，离赠折疏麻。唯有寒潭菊，独似故园花。",
        "object_id": "62834bab-7430-41b0-a6b9-1070182b62d6"
    },
    {
        "title": "冬日过故人任处士书斋",
        "author": "骆宾王",
        "content": "神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。",
        "object_id": "1fd56ed7-68df-4c22-8272-1c74fc0d83eb"
    },
    {
        "title": "早发淮口望盱眙",
        "author": "骆宾王",
        "content": "养蒙分四渎，习坎奠三荆。徙帝留余地，封王表旧城。岸昏涵蜃气，潮满应鸡声。洲迥连沙静，川虚积溜明。一朝从捧檄，千里倦悬旌。背流桐柏远，逗浦木兰轻。小山迷隐路，大块切劳生。唯有贞心在，独映寒潭清。",
        "object_id": "7953f497-5684-4902-b730-6d7f312bef64"
    },
    {
        "title": "出石门",
        "author": "骆宾王",
        "content": "层岩远接天，绝岭上栖烟。松低轻盖偃，藤细弱丝悬。石明如挂镜，苔分似列钱。",
        "object_id": "ff47213a-4434-48cf-bce5-69b4fd8bd179"
    },
    {
        "title": "送刘少府游越州",
        "author": "骆宾王",
        "content": "一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。",
        "object_id": "0abe4244-72e1-44ed-9b5b-538eaff9f813"
    },
    {
        "title": "边城落日",
        "author": "骆宾王",
        "content": "紫塞流沙北，黄图灞水东。一朝辞俎豆，万里逐沙蓬。候月恒持满，寻源屡凿空。野昏边气合，烽迥戍烟通。膂力风尘倦，疆场岁月穷。河流控积石，山路远崆峒。壮志凌苍兕，精诚贯白虹。君恩如可报，龙剑有雌雄。",
        "object_id": "874a0ca3-62ca-4c9f-976b-895b035ac3d6"
    },
    {
        "title": "至分陕",
        "author": "骆宾王",
        "content": "陕西开胜壤，召南分沃畴。列树巢维鹊，平渚下雎鸠。憩棠疑勿剪，曳葛似攀樛。至今王化美，非独在隆周。",
        "object_id": "841d4cbd-d032-459e-b133-0c86e92682e1"
    },
    {
        "title": "赋得白云抱幽石",
        "author": "骆宾王",
        "content": "重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。",
        "object_id": "7f480e7c-023b-4235-adce-365445c69b13"
    },
    {
        "title": "宿温城望军营",
        "author": "骆宾王",
        "content": "虏地寒胶折，边城夜柝闻。兵符关帝阙，天策动将军。塞静胡笳彻，沙明楚练分。风旗翻翼影，霜剑转龙文。白羽摇如月，青山断若云。烟疏疑卷幔，尘灭似销氛。投笔怀班业，临戎想顾勋。还应雪汉耻，持此报明君。",
        "object_id": "b60d6783-9c7a-4308-949d-8169ca25898c"
    },
    {
        "title": "寓居洛滨对雪忆谢二",
        "author": "骆宾王",
        "content": "旅思眇难裁，冲飙恨易哀。旷望洛川晚，飘飖瑞雪来。积彩明书幌，流韵绕琴台。色夺迎仙羽，花避犯霜梅。谢庭赏方逸，袁扉掩未开。高人傥有访，兴尽讵须回。",
        "object_id": "cd6611b2-fd72-4f3f-bc20-48f71b7995e5"
    },
    {
        "title": "赋得春云处处生",
        "author": "骆宾王",
        "content": "千里年光静，四望春云生。椠日祥光举，疏云瑞叶轻。盖阴笼迥树，阵影抱危城。非将吴会远，飘荡帝乡情。",
        "object_id": "e824450a-bcf5-46eb-b6d8-138bc17cf8a6"
    },
    {
        "title": "过故宋",
        "author": "骆宾王",
        "content": "旧国千年尽，荒城四望通。云浮非隐帝，日举类游童。绮琴朝化洽，祥石夜论空。马去遥奔郑，蛇分近带丰。池文敛束水，竹影漏寒丛。园兔承行月，川禽避断风。故宋诚难定，从梁事未工。唯当过周客，独愧吴台空。",
        "object_id": "cc08140a-3b05-47e4-9e8f-1dd7184b1516"
    },
    {
        "title": "北眺舂陵",
        "author": "骆宾王",
        "content": "揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。",
        "object_id": "8a3e827d-061c-425a-8f3f-dba2fbb7af96"
    },
    {
        "title": "在岳咏蝉",
        "author": "骆宾王",
        "content": "西陆蝉声唱，南冠客思侵。那堪玄鬓影，来对白头吟。露重飞难进，风多响易沈。无人信高洁，谁为表予心。",
        "object_id": "c65539db-4e2b-4ce4-a22b-563b6ef3f4f1"
    },
    {
        "title": "边夜有怀",
        "author": "骆宾王",
        "content": "汉地行逾远，燕山去不穷。城荒犹筑怨，碣毁尚铭功。古戍烟尘满，边庭人事空。夜关明陇月，秋塞急胡风。倚伏良难定，荣枯岂易通。旅魂劳泛梗，离恨断征蓬。苏武封犹薄，崔骃宦不工。惟余北叟意，欲寄南飞鸿。",
        "object_id": "c1e0678f-343a-4b68-9904-bff58a5ca0b4"
    },
    {
        "title": "夏日游目聊作",
        "author": "骆宾王",
        "content": "暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。",
        "object_id": "9b627e8f-713c-479e-83ad-06dab7c3b064"
    },
    {
        "title": "咏水",
        "author": "骆宾王",
        "content": "列名通地纪，疏派合天津。波随月色净，态逐桃花春。照霞如隐石，映柳似沈鳞。终当挹上善，属意澹交人。",
        "object_id": "944a609b-e752-4265-af6f-816adb90ffd1"
    },
    {
        "title": "伤祝阿王明府",
        "author": "骆宾王",
        "content": "洛川真气上，重泉惠政融。含章光后烈，继武嗣前雄。与善良难验，生涯忽易穷。翔凫犹化履，狎雉尚驯童。钱满荒阶绿，尘浮虚帐红。夏余将宿草，秋近未惊蓬。烟晦泉门闭，日尽夜台空。谁堪孤陇外，独听白杨风。",
        "object_id": "7b856ebd-84aa-46c8-9ad9-049b81cbe86b"
    },
    {
        "title": "同崔驸马晓初登楼思京",
        "author": "骆宾王",
        "content": "丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯余西向笑，暂似当长安。",
        "object_id": "15a0622c-0b94-4a23-9b6b-6ebe9e1bb573"
    },
    {
        "title": "同张二咏雁",
        "author": "骆宾王",
        "content": "唼藻沧江远，衔卢紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。",
        "object_id": "73fe26a8-8070-4284-96c7-3ff1548c62dd"
    },
    {
        "title": "四月八日题七级",
        "author": "骆宾王",
        "content": "化城分鸟堞，香阁俯龙川。复栋侵黄道，重檐架紫烟。铭书非晋代，壁画是梁年。霸略今何在，王宫尚岿然。二帝曾游圣，三卿是偶贤。因兹游胜侣，超彼托良缘。我出有为界，君登非想天。悠悠青旷里，荡荡白云前。今日经行处，曲音号盖烟。",
        "object_id": "2e2acb69-3721-407d-a65e-63418e4008d4"
    },
    {
        "title": "月夜有怀简诸同病",
        "author": "骆宾王",
        "content": "闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。",
        "object_id": "81b62a42-8c52-4769-938d-158861184f1f"
    },
    {
        "title": "咏雪",
        "author": "骆宾王",
        "content": "龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。",
        "object_id": "be8e645a-f12f-46fc-8cc9-b98104bc61be"
    },
    {
        "title": "杂曲歌辞 从军中行路难二首 一",
        "author": "骆宾王",
        "content": "君不见封狐雄虺自成群，冯深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴逾剑阁。阁道岧嶤上戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川源饶毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。苍江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦谁何。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水，天涯望转积，地际行无已。徒觉炎凉节物非，不知关山千万里。弃置勿重陈，重陈多苦辛。且悦清笳杨柳曲，讵忆芳园桃李人。绛节朱旗分白羽，丹心白刃酬明主。但令一技君王识，谁惮三边征战苦。行路难，行路难，岐路几千端。无复归云冯短翰，望日想长安。",
        "object_id": "a50fdaca-5397-4000-8c2c-bfcb9ab8e681"
    },
    {
        "title": "和孙长史秋日卧病",
        "author": "骆宾王",
        "content": "霍第疏天府，潘园近帝台。调弦三妇至，置驿五侯来。尚想欢娱洽，吁嗟岁月催。金坛分上将，玉帐引瓌材。决胜鲸波静，腾谋鸟谷开。白云淮水外，紫陌灞陵隈。节变惊衰柳，笳繁思落梅。调神和玉烛，掞藻握珠胎。怅矣欣怀土，居然欲死灰。还因承雅曲，暂喜跃沈鳃。",
        "object_id": "194b29bc-7915-4130-bcbe-c034996b93ae"
    },
    {
        "title": "叙寄员半千",
        "author": "骆宾王",
        "content": "薄宦三河道，自负十余年。不应惊若厉，秪为直如弦。坐历山川险，吁嗟陵谷迁。长吟空抱膝，短翮讵冲天。魂归沧海上，望断白云前。钓名劳拾紫，隐迹自谈玄。不学多能圣，徒思鸿宝仙。斯志良难已，此道岂徒然。嗟为刀笔吏，耻从绳墨牵。岐路情虽狎，人伦地本偏。长揖谢时事，独往访林泉。寄言二三子，生死不来旋。",
        "object_id": "e4ab4c8c-c363-4e55-9ab5-9d1dcdde1789"
    },
    {
        "title": "咏云酒",
        "author": "骆宾王",
        "content": "朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沈钱。无复中山赏，空吟吴会篇。",
        "object_id": "e43c06f3-eab6-4d4b-af6f-77e66e3c24a9"
    },
    {
        "title": "杂曲歌辞 从军中行路难二首 二",
        "author": "骆宾王",
        "content": "君不见玉关尘色暗边亭，铜鞮杂虏寇长城。天子按剑征余勇，将军受脤事横行。七德龙韬开玉帐，千里鼍鼓叠金钲。阴山苦雾埋高垒，交河孤月照连营。连营去去无穷极，拥斾遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振雕翼。长驱万里詟祁连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢遰尺书稀，鸳被相思双带缓。行路难，誓令氛祲静皋兰。但使封侯龙额贵，讵随中妇凤楼寒。",
        "object_id": "ede162c2-2d52-4ead-a96f-5e14e96369ac"
    },
    {
        "title": "饯郑安阳入蜀",
        "author": "骆宾王",
        "content": "彭山折坂外，井络少城隈。地是三巴俗，人非百里材。畏途君怅望，岐路我裴徊。心赏风烟隔，容华岁月催。遥遥分凤野，去去转龙媒。遗锦非前邑，鸣琴即旧台。剑门千仞起，石路五丁开。海客乘槎渡，仙童驭竹回。魂将离鹤远，思逐断猿哀。唯有双凫舄，飞去复飞来。",
        "object_id": "cf31adb3-7462-432c-a5c4-0478388ee49c"
    },
    {
        "title": "咏怀古意上裴侍郎",
        "author": "骆宾王",
        "content": "三十二余罢，鬓是潘安仁。四十九仍入，年非朱买臣。纵横愁系越，坎𡒄倦游秦。出笼穷短翮，委辙涸枯鳞。穷经不霑用，弹铗欲谁申。天子未驱策，岁月几沈沦。轻生长慷慨，效死独殷勤。徒歌易水客，空老渭川人。一得视边塞，万里何苦辛。剑匣胡霜影，弓开汉月轮。金刀动秋色，铁骑想风尘。为国坚诚款，捐躯忘贱贫。勒功思比宪，决略暗欺陈。若不犯霜雪，虚掷玉京春。",
        "object_id": "2517adb9-f684-4ffb-a2f4-5fc261f7fe4c"
    },
    {
        "title": "尘灰",
        "author": "骆宾王",
        "content": "洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。",
        "object_id": "155a4eeb-0d10-431f-8d1f-b4eaac313f61"
    },
    {
        "title": "春夜韦明府宅宴得春字",
        "author": "骆宾王",
        "content": "酌桂陶芳夜，披薜啸幽人。雅琴驯鲁雉，清歌落范尘。宿云低迥盖，残月上虚轮。幸此承恩洽，聊当故乡春。",
        "object_id": "99c03343-3f55-457d-9f4d-d554f9c689b6"
    },
    {
        "title": "咏怀",
        "author": "骆宾王",
        "content": "少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未懽。十步庭芳敛，三秋陇月团。槐疏非尽意，松晚夜凌寒。悲调弦中急，穷愁醉里宽。莫将流水引，空向俗人弹。",
        "object_id": "18f09ced-8f0d-433f-9c5b-8c6ab2031ad1"
    },
    {
        "title": "秋晨同淄川毛司马秋九咏 秋风",
        "author": "骆宾王",
        "content": "紫陌炎氛歇，青蘋晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。",
        "object_id": "59fcea3f-abe8-4110-afe5-fd776a6a5e15"
    },
    {
        "title": "春日离长安客中言怀",
        "author": "骆宾王",
        "content": "年华开早律，霁色荡芳晨。城阙千门晓，山河四望春。御沟通太液，戚里对平津。宝瑟调中妇，金罍引上宾。剧谈推曼倩，惊坐揖陈遵。意气一言合，风期万里亲。自惟安直道，守拙忌因人。谈器非先木，图荣异后薪。揶揄惭路鬼，憔悴切波臣。玄草终疲汉，乌裘几滞秦。生涯无岁月，岐路有风尘。还嗟太行道，处处白头新。",
        "object_id": "b480e85b-070f-477e-a2e0-072e207722f0"
    },
    {
        "title": "过张平子墓",
        "author": "骆宾王",
        "content": "西鄂该通理，南阳擅德音。玉卮浮藻丽，铜浑积思深。忽怀今日昔，非复昔时今。日落丰碑暗，风来古木吟。惟叹穷泉下，终郁羡鱼心。",
        "object_id": "476087fe-881e-47af-a337-e324da7f2e4c"
    },
    {
        "title": "秋晨同淄川毛司马秋九咏 秋云",
        "author": "骆宾王",
        "content": "南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。",
        "object_id": "a33b29f9-73ac-4ad1-9977-45e876d86d67"
    },
    {
        "title": "夕次旧吴",
        "author": "骆宾王",
        "content": "维舟背楚服，振策下吴畿。盛德弘三让，雄图枕九围。黄池通霸迹，赤壁畅戎威。文物俄迁谢，英灵有盛衰。行叹鸱夷没，遽惜湛卢飞。地古烟尘暗，年深馆宇稀。山川四望是，人事一朝非。悬剑空留信，亡珠尚识机。郑风遥可托，关月眇难依。西北云逾滞，东南气转微。徒怀伯通隐，多谢买臣归。唯有荒台露，薄暮湿征衣。",
        "object_id": "69c96b89-d73a-4e21-ba84-ddd2c8e17f92"
    },
    {
        "title": "从军中行路难二首 一",
        "author": "骆宾王",
        "content": "君不见封狐雄虺自成群，冯深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴登剑阁。阁道岧嶤起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川原绕毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。沧江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水。天雅望转积，地际行无已。徒觉炎凉节物非，不知关山千万里。弃置勿重陈，征行多苦辛。且悦清笳杨柳曲，讵忆芳园桃李人。绛节朱旗分白羽，丹心白刃酬明主。但令一被君王知，谁惮三边征战苦。行路难，几千端。无复归云凭短翰，空余望日想长安。",
        "object_id": "f6537b9c-e947-4b5b-b906-372aa3e8b973"
    },
    {
        "title": "秋晨同淄川毛司马秋九咏 秋蝉",
        "author": "骆宾王",
        "content": "九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疏影断，寒林夕吹寒。",
        "object_id": "568f6142-ff89-49f7-bfb8-91d32a1fa7f5"
    },
    {
        "title": "早秋出塞寄东台详正学士",
        "author": "骆宾王",
        "content": "促驾逾三水，长驱望五原。天阶分斗极，地理接楼烦。溪月明关陇，戎云聚塞垣。山川殊物候，风壤异凉喧。戍古秋尘合，沙寒宿雾繁。昔余迷学步，投迹忝词源。兰渚浮延阁，蓬山款禁园。彯缨陪绂冕，载笔偶玙璠。汲冢宁详蠹，秦牢讵辨冤。一朝从篚服，千里骛轻轩。乡梦随魂断，边声入听喧。南图终铩翮，北上遽催辕。吊影惭连茹，浮生倦触藩。数奇何以托，桃李自无言。",
        "object_id": "d5934743-bc79-4911-9fdb-e6625d9aba1b"
    },
    {
        "title": "秋晨同淄川毛司马秋九咏 秋露",
        "author": "骆宾王",
        "content": "玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。",
        "object_id": "9ff128ba-2da9-4a60-8406-5845618b3b51"
    },
    {
        "title": "从军中行路难二首 二",
        "author": "骆宾王",
        "content": "君不见玉关尘色暗边庭，铜鞮杂虏寇长城。天子按剑征余勇，将军受脤事横行。七德龙韬开玉帐，千里鼍鼓垒金钲。阴山苦雾埋高垒，交河孤月照连营。连营去去无穷极，拥斾遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振雕翼。长驱万里詟祈连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，行路难，誓令氛祲静皋兰。但使封侯龙额贵，讵随中妇凤楼寒。",
        "object_id": "a1a4dc5e-9d1c-4ed8-8357-605d76f92f34"
    },
    {
        "title": "幽絷书情通简知己",
        "author": "骆宾王",
        "content": "昔岁逢杨意，观光贵楚材。穴疑丹凤起，场似白驹来。一命沦骄饵，三缄慎祸胎。不言劳倚伏，忽此遘邅回。骢马刑章峻，苍鹰狱吏猜。绝缣非易辨，疑璧果难裁。揆画惭周道，端忧滞夏台。生涯一灭裂，岐路几裴徊。青陆春芳动，黄沙旅思催。圆扉长寂寂，疏网尚恢恢。入阱先摇尾，迷津正曝腮。覆盆徒望日，蛰户未经雷。霜歇兰犹败，风多木屡摧。地幽蚕室闭，门静雀罗开。自悯秦冤痛，谁怜楚奏哀。汉阳穷鸟客，梁甫卧龙才。有气还冲斗，无时会凿坏。莫言韩长孺，长作不然灰。",
        "object_id": "36dd309e-3630-4f6d-9bfe-1c0b5e534d61"
    },
    {
        "title": "秋晨同淄川毛司马秋九咏 秋月",
        "author": "骆宾王",
        "content": "云披玉绳净，月满镜轮圆。裛露珠晖冷，凌霜桂影寒。漏彩含疏薄，浮光漾急澜。西园徒自赏，南飞终未安。",
        "object_id": "ca0b81b7-cf97-49be-a00a-67a7759e9ad3"
    },
    {
        "title": "帝京篇",
        "author": "骆宾王",
        "content": "山河千里国，城阙九重门。不睹皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿嵚岑对玉楼，椒房窈窕连金屋。三条九陌丽城隈，万户千门平旦开。复道斜通𫛛鹊观，交衢直指凤皇台。剑履南宫入，簪缨北阙来。声名冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸抗平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绣柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将䜩喜，陈遵投辖正留宾。赵李经过密，萧朱交结亲。丹凤朱城白日暮，青牛绀幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双凤入，罗敷使君千骑归。同心结缕带，连理织成衣。春朝桂尊尊百味，秋夜兰灯灯九微。翠幌珠帘不独映，清歌宝瑟自相依。且论三万六千是，宁知四十九年非。古来荣利若浮云，人生倚伏信难分。始见田窦相移夺，俄闻卫霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在？春去春来苦自驰，争名争利徒尔为。久留郎署终难遇，空扫相门谁见知。当时一旦擅豪华，自言千载长骄奢。倏忽抟风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。已矣哉，归去来。马卿辞蜀多文藻，扬雄仕汉乏良媒。三冬自矜诚足用，十年不调几邅回。汲黯薪逾积，孙弘阁未开。谁惜长沙傅，独负洛阳才。",
        "object_id": "1073d277-650a-4736-a248-952252e4e342"
    },
    {
        "title": "秋晨同淄川毛司马秋九咏 秋水",
        "author": "骆宾王",
        "content": "贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，凄断送归情。",
        "object_id": "fb82f7c9-4664-497a-8d25-242a0554db45"
    },
    {
        "title": "久戍边城有怀京邑",
        "author": "骆宾王",
        "content": "扰扰风尘地，遑遑名利途。盈虚一易舛，心迹两难俱。弱龄小山志，宁期大丈夫。九微光贲玉，千仞忽弹珠。棘寺游三礼，蓬山簉八儒。怀铅惭后进，投笔愿前驱。北走非通赵，西之似化胡。锦车朝促候，刁斗夜传呼。战士青丝络，将军黄石符。连星入宝剑，半月上雕弧。拜井开疏勒，鸣桴动密须。戎机习短蔗，祆祲静长榆。季月炎初尽，边亭草早枯。层阴笼古木，穷色变寒芜。海鹤声嘹唳，城乌尾毕逋。葭繁秋色引，桂满夕轮虚。行役风霜久，乡园梦想孤。灞池遥夏国，秦海望阳纡。沙塞三千里，京城十二衢。杨沟连凤阙，槐路拟鸿都。璧殿规宸象，金堤法斗枢。云浮西北盖，月照东南隅。宝帐垂连理，银床转辘轳。广筵留上客，丰馔引中厨。漏缓金徒箭，娇繁玉女壶。秋涛飞喻马，秋水泛仙舻。意气风云合，言忘道术趋。共矜名已泰，讵肯沫相濡。有志惭雕朽，无庸类散樗。关山暂超忽，形影叹艰虞。结网空知羡，图荣岂自诬。忘情同塞马，比德类宛驹。陇阪肝肠绝，阳关亭候迂。迷魂惊落雁，离恨断飞凫。春去荣华尽，年来岁月芜。边愁伤郢调，乡思绕吴歈。河气通中国，山途限外区。相思若可寄，冰泮有衔芦。",
        "object_id": "dabe664b-6a0c-428d-8823-ca5471fc8ef2"
    },
    {
        "title": "畴昔篇",
        "author": "骆宾王",
        "content": "少年重英侠，弱岁贱衣冠。既托寰中赏，方承膝下欢。遨游灞水曲，风月洛城端。且知无玉馔，谁肯逐金丸。金丸玉馔盛繁华，自言轻侮季伦家。五霸争驰千里马，三条竞骛七香车。掩映飞轩乘落照，参差步障引朝霞。池中旧水如悬镜，屋里新妆不让花。意气风云倏如昨，岁月春秋屡回薄。上苑频经柳絮飞，中园几见梅花落。当时门客今何在？畴昔交朋已疏索。莫教憔悴损容仪，会得高秋云雾廓。淹留坐帝乡，无事积炎凉。一朝披短褐，六载奉长廊。赋文惭昔马，执戟叹前扬。挥戈出武帐，荷笔入文昌。文昌隐隐皇城里，由来奕奕多才子。潘陆词锋骆驿飞，张曹翰苑纵横起。卿相未曾识，王侯宁见拟。垂钓甘成白首翁，负薪何处逢知己？判将运命赋穷通，从来奇舛任西东。不应永弃同刍狗，且复飘飖类转蓬。容鬓年年异，春华岁岁同。荣观未尽礼，徇主欲申功。脂车秣马辞乡国，萦辔西南使邛僰。玉垒铜梁不易攀，地角天涯眇难测。莺啭蝉吟有悲望，鸿来雁度无音息。阳关积雾万里昏，剑阁连山千种色。蜀路何悠悠，岷峰阻且修。回肠随九折，迸泪连双流。寒光千里暮，露气二江秋。长途看束马，平水且沈牛。华阳旧地标神制，石镜蛾眉真秀丽。诸葛才雄已号龙，公孙跃马轻称帝。五丁卓荦多奇力，四士英灵富文艺。云气横开八阵形，桥形遥分七星势。川平烟雾开，游戏锦城隈。墉高龟望出，水净雁文回。寻姝入酒肆，访客上琴台。不识金貂重，偏惜玉山颓。他乡冉冉消年月，帝里沈沈限城阙。不见猿声助客啼，唯闻旅思将花发。我家迢递关山里，关山迢递不可越。故园梅柳尚余春，来时勿使芳菲歇。解鞅欲言归，执袂怆多违。北梁俱握手，南浦共沾衣。别情伤去盖，离念惜徂辉。知音何所托，木落雁南飞。回来望平陆，春来酒应熟。相将菌阁卧青溪，且用藤杯泛黄菊。十年不调为贫贱，百日屡迁随倚伏。祗为须求负郭田，使我再干州县禄。百年郁郁少腾迁，万里遥遥入镜川。涘江拂潮冲白日，淮海长波接远天。丛竹凝朝露，孤山起暝烟。赖有边城月，常伴客旌悬。东南美箭称吴会，名都隐轸三江外。涂山执玉应昌期，曲水开襟重文会。仙镝流音鸣鹤岭，宝剑分辉落蛟濑。未看白马对芦刍，且觉浮云似车盖。江南节序多，文酒屡经过。共踏春江曲，俱唱采菱歌。舟移疑入镜，棹举若乘波。风光无限极，归檝碍池荷。眺听烟霞正流眄，即从王事归舻转。芝田花月屡裴回，金谷佳期重游衍。登高北望嗤梁叟，凭轼西征想潘掾。峰开华岳耸疑莲，水激龙门急如箭。人事谢光阴，俄遭霜露侵。偷存七尺影，分没九泉深。穷途行泣玉，愤路未藏金。茹荼空有叹，怀橘独伤心。年来岁去成销铄，怀抱心期渐寥落。挂冠裂冕已辞荣，南亩东皋事耕凿。宾阶客院常疏散，蓬径柴扉终寂寞。自有林泉堪隐栖，何必山中事丘壑。我住青门外，家临素浐滨。遥瞻丹凤阙，斜望黑龙津。荒衢通猎骑，穷巷抵樵轮。时有桃源客，来访竹林人。昨夜琴声奏悲调，旭旦含颦不成笑。果乘骢马发嚣书，复道郎官禀纶诰。冶长非罪曾缧绁，长孺然灰也经溺。高门有阅不图封，峻笔无闻敛敷妙。适离京兆谤，还从御史弹。炎威资夏景，平曲况秋翰。画地终难入，书空自不安。吹毛未可待，摇尾且求餐。丈夫坎𡒄多愁疾，契阔迍邅尽今日。慎罚宁凭两造辞，严科直挂三章律。邹衍衔悲系燕狱，李斯抱怨拘秦桎。不应白发顿成丝，直为黄沙暗如漆。紫禁终难叫，朱门不易排。惊魂闻叶落，危魄逐轮埋。霜威遥有厉，雪[枉]遂无阶。含冤欲谁道，饮气独居怀。忽闻驿使发关东，传道天波万里通。涸鳞去辙还游海，幽禽释网便翔空。舜泽尧曦方有极，谗言巧佞傥无穷。谁能跼迹依三辅，会就商山访四翁。",
        "object_id": "3f7a1d13-870a-40bf-8315-9ee29123659d"
    },
    {
        "title": "相和歌辞 王昭君",
        "author": "骆宾王",
        "content": "敛容辞豹尾，缄怨度龙鳞。金钿明汉月，玉箸染胡尘。妆镜菱花暗，愁眉柳叶嚬。惟有清笳曲，时闻芳树春。",
        "object_id": "ebb0f4eb-6bff-4311-8737-c7f82b8258f8"
    },
    {
        "title": "在军登城楼",
        "author": "骆宾王",
        "content": "城上风威冷，江中水汽寒。戎衣何日定，歌舞入长安。",
        "object_id": "4aad284b-d25d-4776-bfe1-5bebc6ebe062"
    },
    {
        "title": "秋晨同淄川毛司马秋九咏 秋萤",
        "author": "骆宾王",
        "content": "玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜余光。",
        "object_id": "aa3beea8-4ccb-4c00-95df-9f91dc2bf6d4"
    },
    {
        "title": "艳情代郭氏荅卢照邻",
        "author": "骆宾王",
        "content": "迢迢芊路望芝田，眇眇函关恨蜀川。归云已落涪江外，还雁应过洛水瀍。洛水傍连帝城侧，帝宅层甍垂凤翼。铜驼路上柳千条，金谷园中花几色。柳叶园花处处新，洛阳桃李应芳春。妾向双流窥石镜，君住三川守玉人。此时离别那堪道，此日空床对芳沼。芳沼徒游比目鱼，幽径还生拔心艸。流风回雪傥便娟，骥子鱼文实可怜。掷果河阳君有分，货酒成都妾亦然。莫言贫贱无人重，莫言富贵应须种。绿珠犹得石崇怜，飞燕曾经汉皇宠。良人何处醉纵横？直如循默守空名。倒提新缣成慊慊，翻将故剑作平平。离前吉梦成兰兆，别后啼痕上竹生。别日分明相约束，已取宜家成诫勖。当时拟弄掌中珠，岂谓先摧庭际玉。悲鸣五里无人问，肠断三声谁为续。思君欲上望夫台，端居懒听将雏曲。沈沈落日向山低，檐前归燕并头栖。抱膝当窗看夕兔，侧耳空房听晓鸡。舞蝶临阶秪自舞，啼鸟逢人亦助啼。独坐伤孤枕，春来悲更甚。峨眉山上月如眉，濯锦江中霞似锦。锦字回文欲赠君，剑壁层峰自纠纷。平江淼淼分清浦，长路悠悠间白云。也知京洛多佳丽，也知山岫遥亏蔽。无那短封即疏索，不在长情守期契。传闻织女对牵牛，相望重河隔浅流。谁分迢迢经两岁，谁能脉脉待三秋。情知唾井终无理，情知覆水也难收。不复下山能借问，更向卢家字莫愁。",
        "object_id": "37dcb266-35d0-4cb3-9b17-89e33e8b78e7"
    },
    {
        "title": "秋晨同淄川毛司马秋九咏 秋菊",
        "author": "骆宾王",
        "content": "擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。",
        "object_id": "06e80340-ed49-4ef7-aca0-1ad1a5e3ea09"
    },
    {
        "title": "于易水送人",
        "author": "骆宾王",
        "content": "此地别燕丹，壮士髪冲冠。昔时人已没，今日水犹寒。",
        "object_id": "cc9a6bbc-8a05-4c89-a41c-74c271b6065b"
    },
    {
        "title": "代女道士王灵妃赠道士李荣",
        "author": "骆宾王",
        "content": "玄都五府风尘绝，碧海三山波浪深。桃实千年非易待，桑田一变已难寻。别有仙居对三市，金阙银宫相向起。台前镜影伴仙娥，楼上箫声随凤史。凤楼迢递绝尘埃，莺时物色正裴回。灵芝紫检参差长，仙桂丹花重叠开。双童绰约时游陟，三鸟联翩报消息。尽言真侣出遨游，传道风光无限极。轻花委砌惹裾香，残月窥窗觇幌色。个时无数倂妖妍，个里无穷总可怜。别有众中称黜帝，天上人间少流例。洛滨仙驾启遥源，淮浦灵津符远筮。自言少小慕幽玄，只言容易得神仙。珮中邀勒经时序，箫里寻思复几年。寻思许事真情变，二人容华识少选。漫道烧丹止七飞，空传化石曾三转。寄语天上弄机人，寄语河边值查客。乍可匆匆共百年，谁使遥遥期七夕。想知人意自相寻，果得深心共一心。一心一意无穷已，投漆投胶非足拟。只将羞涩当风流，持此相怜保终始。相怜相念倍相亲，一生一代一双人。不把丹心比玄石，惟将浊水况清尘。只言柱下留期信，好欲将心学松蕣。不能京兆画峨眉，翻向成都骋驺引。青牛紫气度灵关，尺素赩鳞去不还。连苔上砌无穷绿，修竹临坛几处斑。此时空床难独守，此日别离那可久。梅花如雪柳如丝，年去年来不自持。初言别在寒偏在，何悟春来春更思。春时物色无端绪，双枕孤眠谁分许。分念娇莺一种啼，生憎燕子千般语。朝云旭日照青楼，迟晖丽色满皇州。落花泛泛浮灵沼，垂柳长长拂御沟。御沟大道多奇赏，侠客妖容递来往。宝骑连花铁作钱，香轮骛水珠为网。香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。许辈多情偏送款，为问春花几时满。千回鸟信说众诸，百过莺啼说长短。长短众诸判不寻，千回百过浪关心。何曾举意西邻玉，未肯留情南陌金。南陌西邻咸自保，还辔归期须及早。为想三春狭斜路，莫辞九折邛关道。假令白里似长安，须使青牛学剑端。蘋风入驭来应易，竹杖成龙去不难。龙飙去去无消息，鸾镜朝朝减容色。君心不记下山人，妾欲空期上林翼。上林三月鸿欲稀，华表千年鹤未归。不分淹留桑路待，秪应直取桂轮飞。",
        "object_id": "f2aedb6a-3ea2-455f-94b5-0347dd126a21"
    },
    {
        "title": "咏镜",
        "author": "骆宾王",
        "content": "写月无芳桂，照日有花菱。不持光谢水，翻将影学冰。",
        "object_id": "ccef7202-1a53-43fa-907c-462aa0e07525"
    },
    {
        "title": "秋晨同淄川毛司马秋九咏 秋雁",
        "author": "骆宾王",
        "content": "联翩辞海曲，遥曳指江干。阵去金河冷，书归玉塞寒。带月凌空易，迷烟逗浦难。何当同顾影，刷羽泛清澜。",
        "object_id": "bd4de1aa-8aa1-4b0a-89e7-26ec3439ba57"
    },
    {
        "title": "从军行",
        "author": "骆宾王",
        "content": "平生一顾重，意气溢三军。埜日分戈影，天星合剑文。弓弦抱汉月，马足践胡尘。不求生入塞，唯当死报君。",
        "object_id": "8469e6ef-1e50-41c1-869c-be8ca42efc7e"
    },
    {
        "title": "挑灯杖",
        "author": "骆宾王",
        "content": "禀质非贪热，焦心岂惮熬。终知不自润，何处用脂膏。",
        "object_id": "6fd37f32-04db-41de-895b-45202c59f88c"
    },
    {
        "title": "乐大夫挽词五首 一",
        "author": "骆宾王",
        "content": "可叹浮生促，吁嗟此路难。丘陵一起恨，言笑几时懽。萧索郊埏晚，荒凉井径寒。谁当门下客，独见有任安。",
        "object_id": "0c0987c9-5e9a-4795-8b0d-c82c278d366e"
    },
    {
        "title": "王昭君",
        "author": "骆宾王",
        "content": "敛容辞豹尾，缄恨度龙鳞。金钿明汉月，玉箸染胡尘。古镜菱花暗，愁眉柳叶颦。唯有清笳曲，时闻芳树春。",
        "object_id": "24d8a8be-11d7-4b13-8e09-6e923f6486e1"
    },
    {
        "title": "乐大夫挽词五首 二",
        "author": "骆宾王",
        "content": "蒿里谁家地，松门何代丘。百年三万日，一别几千秋。返照寒无影，穷泉冻不流。",
        "object_id": "ffb568f8-71d7-4845-bc74-25802517f199"
    },
    {
        "title": "咏尘",
        "author": "骆宾王",
        "content": "凌波起罗袜，含风染素衣。别有知音调，闻歌应自飞。",
        "object_id": "93fbc3f7-f7be-4276-bf47-08dd2dd2cc2b"
    },
    {
        "title": "于紫云观赠道士",
        "author": "骆宾王",
        "content": "碧落澄秋景，玄门启曙关。人疑列御至，客似令威还。羽盖徒欣仰，云车未可攀。衹应倾玉醴，时许寄颓颜。",
        "object_id": "227f5573-870b-4e59-88c5-3ee310ba87f6"
    },
    {
        "title": "乐大夫挽词五首 三",
        "author": "骆宾王",
        "content": "昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。",
        "object_id": "cd5ffcfb-f1dc-499d-be47-a6fbf9a4eb70"
    },
    {
        "title": "玩初月",
        "author": "骆宾王",
        "content": "忌满光先缺，乘昏影暂流。既能明似镜，何用曲如钩。",
        "object_id": "e3384767-fea6-41d4-9d35-11c4eb73f95f"
    },
    {
        "title": "渡瓜步江",
        "author": "骆宾王",
        "content": "捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。",
        "object_id": "48804762-1db7-43cb-b548-7fd9eb410d83"
    },
    {
        "title": "乐大夫挽词五首 四",
        "author": "骆宾王",
        "content": "一旦先朝菌，千秋掩夜台。青乌新兆去，白马故人来。草露当春泣，松风向暮哀。宁知荒垅外，吊鹤自裴徊。",
        "object_id": "487c871a-a858-4d49-9916-6685d9750cb3"
    },
    {
        "title": "送别",
        "author": "骆宾王",
        "content": "寒更承夜永，凉夕向秋澄。离心何以赠，自有玉壶冰。",
        "object_id": "6131d6e0-1ee4-42b8-848c-eb4744bbe385"
    },
    {
        "title": "途中有怀",
        "author": "骆宾王",
        "content": "眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。",
        "object_id": "5996e4b6-e6be-400a-bff8-46efce32bac2"
    },
    {
        "title": "乐大夫挽词五首 五",
        "author": "骆宾王",
        "content": "忽见泉台路，犹疑水镜悬。何如开白日，非复睹青天。华表迎千岁，幽扃送百年。独嗟流水引，长掩伯牙弦。",
        "object_id": "836bfbf4-f0e3-4675-a896-5c597a37a54a"
    },
    {
        "title": "忆蜀地佳人",
        "author": "骆宾王",
        "content": "东西吴蜀关山远，鱼来雁去两难闻。莫怪常有千行泪，只为阳台一片云。",
        "object_id": "b19be5ca-d1d4-4844-8397-89b4df030477"
    },
    {
        "title": "至分水戍",
        "author": "骆宾王",
        "content": "行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。",
        "object_id": "2fd24380-2a77-4f91-8821-a66aaa76655a"
    },
    {
        "title": "咏鹅",
        "author": "骆宾王",
        "content": "鹅，鹅，鹅，曲项向天歌。白毛浮绿水，红掌拨清波。",
        "object_id": "b038a31d-5b14-42bc-bc8e-ce616ebb390d"
    },
    {
        "title": "望乡夕泛",
        "author": "骆宾王",
        "content": "归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。",
        "object_id": "b1e35830-cf22-47cf-b558-966d41ac08b2"
    },
    {
        "title": "丹阳刺史挽词三首 一",
        "author": "骆宾王",
        "content": "百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。",
        "object_id": "ebf7ec3e-66a1-4f31-99a2-0419c946872f"
    },
    {
        "title": "丹阳刺史挽词三首 二",
        "author": "骆宾王",
        "content": "恻怆恒山羽，留连棣萼篇。佳城非旧日，京兆即新阡。城郭三千岁，丘陵几万年。唯余松柏垅，朝夕起寒烟。",
        "object_id": "04c9c9c6-f4f1-4aef-bf58-9ae7d10a0a8d"
    },
    {
        "title": "久客临海有怀",
        "author": "骆宾王",
        "content": "天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。",
        "object_id": "72f740d8-ad52-4299-83a2-5a13f315a7f9"
    },
    {
        "title": "丹阳刺史挽词三首 三",
        "author": "骆宾王",
        "content": "短歌三献曲，长夜九泉台。此室玄扃掩，何年白日开。荒郊疏古木，寒隧积陈荄。独此伤心地，松声薄暮来。",
        "object_id": "28635bb6-7a75-4bb2-96f3-ea3b97a43b22"
    },
    {
        "title": "游兖部逢孔君自卫来欣然相遇若旧",
        "author": "骆宾王",
        "content": "游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。",
        "object_id": "67da108e-ffff-42a1-bfef-b8e1e6ee831e"
    },
    {
        "title": "称心寺",
        "author": "骆宾王",
        "content": "征帆恣远寻，逶迤过称心。凝滞蘅𦶜岸，沿洄樝柚林。穿溆不厌曲，舣潭惟爱深。为乐凡几许，听取舟中琴。",
        "object_id": "d7283c0f-95fa-4c73-95ff-9be77f0b20c6"
    },
    {
        "title": "西京守岁",
        "author": "骆宾王",
        "content": "闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。",
        "object_id": "ff5c4d33-2b95-4ada-9b69-b04cc22a2835"
    },
    {
        "title": "陪润州薛司空丹徒桂明府游招隐寺",
        "author": "骆宾王",
        "content": "共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。",
        "object_id": "8938d82b-fdf4-46f4-8545-b3c58d4adce1"
    },
    {
        "title": "同辛簿简仰酬思玄上人林泉四首 一",
        "author": "骆宾王",
        "content": "闻君招隐地，髣髴武陵春。缉芰知还楚，披榛似避秦。崩查年祀积，幽草岁时新。一谢沧浪水，安知有逸人。",
        "object_id": "aee1d767-5c3a-4de7-b9c4-1b9c2958f1df"
    },
    {
        "title": "同辛簿简仰酬思玄上人林泉四首 二",
        "author": "骆宾王",
        "content": "芳晨临上月，幽赏狎中园。有蝶堪成梦，无羊可触藩。忘怀南涧藻，蠲思北堂萱。坐叹华滋歇，思君谁为言。",
        "object_id": "7afdc3f0-ecdd-45fa-8f19-a9a918688460"
    },
    {
        "title": "棹歌行",
        "author": "骆宾王",
        "content": "写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自托，鸳翼恨难穷。秋帐灯华翠，倡楼粉色红。相思无别曲，倂在棹歌中。",
        "object_id": "8833fcd8-564e-4ee8-bcf5-c2fb4ab94718"
    },
    {
        "title": "同辛簿简仰酬思玄上人林泉四首 三",
        "author": "骆宾王",
        "content": "林泉恣探历，风景暂裴徊。客有迁莺处，人无结驷来。聚花如薄雪，沸水若轻雷。今日徒招隐，终知异凿坏。",
        "object_id": "8ff002aa-1c25-4b7c-a2fa-909f2ef83bfd"
    },
    {
        "title": "海曲书情",
        "author": "骆宾王",
        "content": "薄游倦千里，劳生负百年。未能槎上汉，讵肯剑游燕。白云照春海，青山横曙天。江涛让双璧，渭水掷三钱。坐惜风光晚，长歌独块然。",
        "object_id": "a9846044-c569-4ce0-b97c-6834d55d860c"
    },
    {
        "title": "同辛簿简仰酬思玄上人林泉四首 四",
        "author": "骆宾王",
        "content": "俗远风尘隔，春还初服迟。林疑中散地，人似上皇时。芳杜湘君曲，幽兰楚客词。山中有春草，长似寄相思。",
        "object_id": "fd3d7d7d-478c-47bc-bf7f-8c9a4f5539c0"
    },
    {
        "title": "蓬莱镇",
        "author": "骆宾王",
        "content": "旅客春心断，边城夜望高。野楼疑海气，白鹭似江涛。结绶疲三入，承冠泣二毛。将飞怜弱羽，欲济乏轻舠。赖有阳春曲，穷愁且代劳。",
        "object_id": "b069ca02-e0bb-477b-aeef-5e6797c14d6e"
    },
    {
        "title": "秋日饯陆道士陈文林",
        "author": "骆宾王",
        "content": "青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。",
        "object_id": "64957b56-388c-4e61-8cf3-b5f557b6b1bc"
    },
    {
        "title": "和李明府",
        "author": "骆宾王",
        "content": "传闻叶县履，飞向洛阳城。驰道临层掖，津门对小平。霞残疑制锦，云度似飘缨。藻掞潘江澈，尘虚范甑清。讵怜冲斗气，犹向匣中鸣。",
        "object_id": "d0843e83-f257-47ba-9a06-bc667c4be00d"
    },
    {
        "title": "送郑少府入辽共赋侠客远从戎",
        "author": "骆宾王",
        "content": "边烽警榆塞，侠客度桑干。柳叶开银镝，桃花照玉鞍。满月临弓影，连星入剑端。不学燕丹客，空歌易水寒。",
        "object_id": "227828e3-4cf2-4248-b96e-1343c0136578"
    },
    {
        "title": "春晚从李长史游开道林故山",
        "author": "骆宾王",
        "content": "幽寻极幽壑，春望陟春台。云光栖断树，灵影入仙杯。古藤依格上，野径约山隈。落蘂翻风去，流莺满树来。兴阑荀御动，归路起浮埃。",
        "object_id": "17216691-40ea-465c-827a-d9170135fb87"
    },
    {
        "title": "送费六还蜀",
        "author": "骆宾王",
        "content": "星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。",
        "object_id": "c0983351-34e7-4c47-a3a2-162d47616a54"
    },
    {
        "title": "冬日野望",
        "author": "骆宾王",
        "content": "故人无与晤，安步陟山椒。野静连云卷，川明断雾销。灵岩闻晓籁，洞浦涨秋潮。三江归望断，千里故乡遥。劳歌徒自奏，客魂谁为招。",
        "object_id": "67810e04-93aa-4299-a636-8d2cb6041478"
    }
]