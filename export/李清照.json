[
    {
        "title": "渔家傲",
        "author": "李清照",
        "content": "天接云涛连晓雾。星河欲转千帆舞。彷佛梦魂归帝所。闻天语。殷勤问我归何处。我报路长嗟日暮。学诗谩有惊人句。九万里风鹏正举。风休住。蓬舟吹取三山去。",
        "object_id": ""
    },
    {
        "title": "如梦令",
        "author": "李清照",
        "content": "昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。",
        "object_id": ""
    },
    {
        "title": "孤雁儿・御街行",
        "author": "李清照",
        "content": "藤床纸帐朝眠起。说不尽、无佳思。沈香断续玉炉寒，伴我情怀如水。笛里三弄，梅心惊破，多少春情意。小风疏雨萧萧地。又催下、千行泪。吹箫人去玉楼空，肠断与谁同倚。一枝折得，人间天上，没个人堪寄。",
        "object_id": ""
    },
    {
        "title": "满庭霜・满庭芳",
        "author": "李清照",
        "content": "小阁藏春，闲窗锁昼，画堂无限深幽。篆香烧尽，日影下帘钩。手种江梅更好，又何必、临水登楼。无人到，寂寥浑似，何逊在扬州。从来，知韵胜，难堪雨籍，不耐风柔。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。",
        "object_id": ""
    },
    {
        "title": "玉楼春",
        "author": "李清照",
        "content": "红酥肯放琼苞碎。探著南枝开遍未。不知酝藉几多香，但见包藏无限意。道人憔悴春窗底。闷损阑干愁不倚。要来小酌便来休，未必明朝风不起。",
        "object_id": ""
    },
    {
        "title": "渔家傲",
        "author": "李清照",
        "content": "雪里已知春信至。寒梅点缀琼枝腻。香脸半开娇旖旎。当庭际。玉人浴出新妆洗。造化可能偏有意。故教明月玲珑地。共赏金尊沈绿蚁。莫辞醉。此花不与群花比。",
        "object_id": ""
    },
    {
        "title": "菩萨蛮",
        "author": "李清照",
        "content": "归鸿声断残云碧。背窗雪落炉烟直。烛底凤钗明。钗头人胜轻。角声催晓漏。曙色回牛斗。春意看花难。西风留旧寒。",
        "object_id": ""
    },
    {
        "title": "浣溪沙",
        "author": "李清照",
        "content": "小院闲窗春色深。重帘未卷影沈沈。倚楼无语理瑶琴。远岫出山催薄暮，细风吹雨弄轻阴。梨花欲谢恐难禁。",
        "object_id": ""
    },
    {
        "title": "清平乐",
        "author": "李清照",
        "content": "年年雪里。常插梅花醉。尽梅花无好意。赢得满衣清泪。今年海角天涯。萧萧两鬓生华。看取晚来风势，故应难看梅花。",
        "object_id": ""
    },
    {
        "title": "浣溪沙",
        "author": "李清照",
        "content": "淡荡春光寒食天。玉炉沈水袅残烟。梦回山枕隐花钿。海燕未来人斗草，江海已过柳生绵。黄昏疏雨湿秋千。",
        "object_id": ""
    },
    {
        "title": "南歌子",
        "author": "李清照",
        "content": "天上星河转，人间帘幕垂。凉生枕簟泪痕滋。起解罗衣、聊问夜何其。翠贴莲蓬小，金销藕叶稀。旧时天气旧时衣。只有情怀、不似旧家时。",
        "object_id": ""
    },
    {
        "title": "转调满庭芳・满庭芳",
        "author": "李清照",
        "content": "芳草池塘，绿阴庭院，晚晴寒透窗纱。□□金锁，管是客来。寂寞尊前席上，惟□、海角天涯。能留否，酴落尽，犹赖有□□。当年，曾胜赏，生香薰袖，活火分茶。□□□龙骄马，流水轻车。不怕风狂雨骤，恰才称、煮酒残花。如今也，不成怀抱，得似旧时那。",
        "object_id": ""
    },
    {
        "title": "如梦令",
        "author": "李清照",
        "content": "常记溪亭日暮。沈醉不知归路。兴尽晚回舟，误入藕花深处。争渡。争渡。惊起一滩鸥鹭。",
        "object_id": ""
    },
    {
        "title": "蝶恋花",
        "author": "李清照",
        "content": "暖日晴风初破冻。柳眼眉腮，已觉春心动。酒意诗情谁与共。泪融残粉花钿重。乍试夹衫金缕缝。山枕斜，枕损钗头凤。独抱浓愁无好梦。夜阑犹剪灯花弄。",
        "object_id": ""
    },
    {
        "title": "多丽",
        "author": "李清照",
        "content": "小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝籍，不减酴。渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。",
        "object_id": ""
    },
    {
        "title": "菩萨蛮",
        "author": "李清照",
        "content": "风柔日薄春犹早。夹衫乍着心情好。睡起觉微寒。梅花鬓上残。故乡何处是。忘了除非醉。沈水卧时烧。香消酒未消。",
        "object_id": ""
    },
    {
        "title": "浣溪沙",
        "author": "李清照",
        "content": "莫许杯深琥珀浓。未成沈醉意先融。□□已应晚来风。瑞脑香消魂梦断，辟寒金小髻鬟松。醒时空对烛花红。",
        "object_id": ""
    },
    {
        "title": "打马赋诗",
        "author": "李清照",
        "content": "佛狸定见卯年死，贵贱纷纷尚流徙。满眼骅骝杂𫘧駬，时危安得真致此。老矣谁能致千里，但愿相将过淮水。",
        "object_id": "f7779431-f485-402d-b21f-43888b16b2f6"
    },
    {
        "title": "和张文潜浯溪中兴颂二首  其一",
        "author": "李清照",
        "content": "五十年功如电扫，华清花柳咸阳草。五坊供奉鬬鸡儿，酒肉堆中不知老。胡兵忽自天上来，逆胡亦是奸雄才。勤政楼前走胡马，珠翠踏尽香尘埃。何为出战辄披靡，传置荔枝多马死。尧功舜德本如天，安用区区纪文字。著碑铭德真陋哉，乃令神鬼磨山崖。子仪光弼不自猜，天心悔祸人心开。夏商有鉴当深戒，简策汗青今具在。君不见当时张说最多机，虽生已被姚崇卖。",
        "object_id": "ff41468f-0600-4483-93d0-4b8413936b72"
    },
    {
        "title": "鹧鸪天",
        "author": "李清照",
        "content": "暗淡轻黄体性柔。情疏迹远只香留。何须浅碧深红色，自是花中第一流。梅定妒，菊应羞。画阑开处冠中秋。骚人可煞无情思，何事当年不见收。",
        "object_id": ""
    },
    {
        "title": "和张文潜浯溪中兴颂二首  其二",
        "author": "李清照",
        "content": "君不见惊人废兴传天宝，中兴碑上今生草。不知负国有奸雄，但说成功尊国老。谁令妃子天上来，虢秦韩国皆天才。花桑羯鼓玉方响，春风不敢生尘埃。姓名谁复知安史，健儿猛将安眠死。去天尺五抱瓮峰，峰头凿出开元字。时移势去真可哀，奸人心丑深如崖。西蜀万里尚能反，南内一闭何时开。可怜孝德如天大，反使将军称好在。呜呼奴辈乃不能道辅国用事张后尊，乃能念春荠长安作斤卖。",
        "object_id": "85e4e3a1-bfb5-40e4-82e7-4f30c7da2353"
    },
    {
        "title": "凤凰台上忆吹箫",
        "author": "李清照",
        "content": "香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。明朝，这回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。",
        "object_id": ""
    },
    {
        "title": "一剪梅・一翦梅",
        "author": "李清照",
        "content": "红藕香残玉簟秋。轻解罗裳，独上兰舟。雪中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。",
        "object_id": ""
    },
    {
        "title": "上韩公枢密  其一",
        "author": "李清照",
        "content": "三年夏六月，天子视朝久。凝旒望南云，垂衣思北狩。如闻帝若曰，岳牧与群后。贤宁无半千，运已遇阳九。勿勒燕然铭，勿种金城柳。岂无纯孝臣，识此霜露悲。何必羹舍肉，便可车载脂。土地非所惜，玉帛如尘泥。谁当可将命，币厚词益卑。四岳佥曰俞，臣下帝所知。中朝第一人，春官有昌黎。身为百夫特，行足万人师。嘉祐与建中，为政有皋夔。匈奴畏王商，吐蕃尊子仪。夷狄已破胆，将命公所宜。公拜手稽首，受命白玉墀。曰臣敢辞难，此亦何等时。家人安足谋，妻子不必辞。愿奉天地灵，愿奉宗庙威。径持紫泥诏，直入黄龙城。单于定稽颡，侍子当来迎。仁君方恃信，狂生休请缨。或取犬马血，与结天日盟。胡公清德人所难，谋同德协心志安。脱衣已被汉恩暖，离歌不道易水寒。皇天久阴后土湿，雨势未回风劳急。车声辚辚马萧萧，壮士懦夫俱感泣。闾阎嫠妇亦何知，沥血投书干记室。夷虏从来性虎狼，不虞预备庸何伤。衷甲昔时闻楚幕，乘城前日记平凉。葵丘践土非荒城，勿轻谈士弃儒生。露布词成马犹倚，崤函关出鸡未鸣。巧匠何曾弃樗栎，刍荛之言或有益。不乞隋珠与和璧，只乞乡关新信息。灵光虽在应萧萧，草中翁仲今何若。遣氓岂尚种桑麻，残虏如闻保城郭。嫠家父祖生齐鲁，位下名高人比数。当时稷下纵谈时，犹记人挥汗成雨。子孙南渡今几年，飘流遂与流人伍。欲将血泪寄山河，去洒东山一抔土。",
        "object_id": "dc1d4078-4ac0-4045-9337-4fc036d095ec"
    },
    {
        "title": "失调名",
        "author": "李清照",
        "content": "条脱闲揎系五丝。",
        "object_id": ""
    },
    {
        "title": "上韩公枢密  其二",
        "author": "李清照",
        "content": "想见皇华过二京，壶浆夹道万人迎。连昌宫里桃应在，华萼楼头鹊定惊。但说帝心怜赤子，须知天意念苍生。圣君大信明如日，长乱何须在屡盟。",
        "object_id": "de496db9-e840-451e-b4c8-1ecb9509f948"
    },
    {
        "title": "蝶恋花",
        "author": "李清照",
        "content": "泪湿罗衣脂粉满。四叠阳关，唱到千千遍。人道山长山又断。萧萧微雨闻孤馆。惜别伤离方寸乱。忘了临行，酒盏深和浅。好把音书凭过雁。东来不似蓬莱远。",
        "object_id": ""
    },
    {
        "title": "鹧鸪天",
        "author": "李清照",
        "content": "寒日萧萧上锁窗。梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长。仲宣怀远更凄凉。不如随分尊前醉，莫负东篱菊蕊黄。",
        "object_id": ""
    },
    {
        "title": "失调名",
        "author": "李清照",
        "content": "瑞脑烟残，沈香火冷。",
        "object_id": ""
    },
    {
        "title": "婺州八咏楼",
        "author": "李清照",
        "content": "千古风流八咏楼，江山留与后人愁。水通南国三千里，气压江城十四州。",
        "object_id": "b44d50a7-ba60-41d7-a288-5ab6486ae4a9"
    },
    {
        "title": "小重山",
        "author": "李清照",
        "content": "春到长门春草青。江梅些子破，未开匀。碧云笼碾玉成尘。留晓梦，惊破一瓯春。花影压重门。疏帘铺淡月，好黄昏。二年三度负东君。归来也，着意过今春。",
        "object_id": ""
    },
    {
        "title": "怨王孙・忆王孙",
        "author": "李清照",
        "content": "湖上风来波浩渺。秋已暮、红稀香少。水光山色与人亲，说不尽、无穷好。莲子已成荷叶老。青露洗、苹花汀草。眠沙鸥鹭不回头，似也恨、人归早。",
        "object_id": ""
    },
    {
        "title": "端午帖子 皇帝阁",
        "author": "李清照",
        "content": "日月尧天大，璿玑舜历长。侧闻行殿帐，多集上书囊。",
        "object_id": "0964040f-49e5-4025-b84e-776775dfe1cc"
    },
    {
        "title": "临江仙",
        "author": "李清照",
        "content": "庭院深深深几许，云窗雾阁常扃。柳梢梅萼渐分明。春归秣陵树，人客远安城。感月吟风多少事，如今老去无成。谁怜憔悴更凋零。试灯无意思，踏雪没心情。",
        "object_id": ""
    },
    {
        "title": "怨王孙・忆王孙",
        "author": "李清照",
        "content": "帝里春晚。重门深院。草绿阶前，暮天雁断。楼上远信谁传。恨绵绵。多情自是多沾惹。难拼舍。又是寒食也。秋千巷陌，人静皎月初斜。浸梨花。",
        "object_id": ""
    },
    {
        "title": "醉花阴",
        "author": "李清照",
        "content": "薄雾浓云愁永昼。瑞脑消金兽。佳节又重阳，玉枕纱厨，半夜凉初透。东篱把洒黄昏后，有暗香盈袖。莫道不消魂，帘卷西风，人似黄花瘦。",
        "object_id": ""
    },
    {
        "title": "好事近",
        "author": "李清照",
        "content": "风定落花深，帘外拥红堆雪。长记海棠开后，正是伤春时节。酒阑歌罢玉尊空，青缸暗明灭。魂梦不堪幽怨，更一声啼。",
        "object_id": ""
    },
    {
        "title": "端午帖子 皇后阁",
        "author": "李清照",
        "content": "意帖初宜夏，金驹已过蚕。至尊千万寿，行见百斯男。",
        "object_id": "73d8ca81-f90d-4955-b9a6-876d25d8f442"
    },
    {
        "title": "诉衷情",
        "author": "李清照",
        "content": "夜来沈醉卸妆迟。梅萼插残枝。酒醒熏破春睡，梦远不成归。人悄悄，月依依。翠帘垂。更残芯，更拈馀香，更得些时。",
        "object_id": ""
    },
    {
        "title": "蝶恋花",
        "author": "李清照",
        "content": "永夜恹恹欢意少。空梦长安，认取长安道。为报今年春色好。花光月影宜相照。随意杯盘虽草草。酒美梅酸，恰称人怀抱。醉莫插花花莫笑。可怜春似人将老。",
        "object_id": ""
    },
    {
        "title": "行香子",
        "author": "李清照",
        "content": "草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。",
        "object_id": ""
    },
    {
        "title": "端午帖子 夫人阁",
        "author": "李清照",
        "content": "三宫催解粽，妆罢未天明。便面天题字，歌头御赐名。",
        "object_id": "c888edf8-feb4-4ca9-9a21-9e21be6f9b38"
    },
    {
        "title": "失调名",
        "author": "李清照",
        "content": "犹将歌扇向人遮。水晶山枕象牙床。彩云易散月长亏。几多深恨断人肠。罗衣消尽恁时香。闲愁也似月明多。直送凄凉到画屏。",
        "object_id": ""
    },
    {
        "title": "添字丑奴儿・采桑子",
        "author": "李清照",
        "content": "窗前谁种芭蕉树，阴满中庭。阴满中庭。叶叶心心，舒卷有馀情。伤心枕上三更雨，点滴霖霪。点滴霖霪。愁损北人，不惯起来听。",
        "object_id": ""
    },
    {
        "title": "偶成",
        "author": "李清照",
        "content": "十五年前花月底，相从曾赋赏花诗。今看花月浑相似，安得情怀似往时。",
        "object_id": "f2b17bdd-026c-4c2b-adef-cf0c82a09483"
    },
    {
        "title": "忆秦娥",
        "author": "李清照",
        "content": "临高阁。乱山平野烟光薄。烟光薄。栖鸦归后，暮天闻角。断香残酒情怀恶。西风催衬梧桐落。梧桐落。又还秋色，又还寂寞。",
        "object_id": ""
    },
    {
        "title": "念奴娇",
        "author": "李清照",
        "content": "萧条庭院，有斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。",
        "object_id": ""
    },
    {
        "title": "春帖子 皇帝阁",
        "author": "李清照",
        "content": "莫进黄金簟，新除玉局床。春风送庭燎，不复用沈香。",
        "object_id": "a3040de0-4233-49b3-aeb0-98a048788a4c"
    },
    {
        "title": "失调名",
        "author": "李清照",
        "content": "教我甚情怀。",
        "object_id": ""
    },
    {
        "title": "永遇乐",
        "author": "李清照",
        "content": "落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。中州盛日，闺门多暇，记得偏重三五。铺翠冠儿，拈金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。",
        "object_id": ""
    },
    {
        "title": "武陵春",
        "author": "李清照",
        "content": "风住尘香花已尽，日晚倦梳头。物是人非事事休。欲语泪先流。闻说双溪春尚好，也拟泛轻舟。只恐双溪舴艋舟。载不动、许多愁。",
        "object_id": ""
    },
    {
        "title": "春帖子 贵妃阁",
        "author": "李清照",
        "content": "金环半后礼，钩弋比昭阳。春生百子帐，喜入万年觞。",
        "object_id": "f7bff790-cd8e-4009-9cbe-e540a8b0b582"
    },
    {
        "title": "夏日绝句",
        "author": "李清照",
        "content": "生当为人杰，死亦作鬼雄。至今思项羽，不肯过江东。",
        "object_id": "ba2fe8ca-41aa-466a-b268-fa3526daafb5"
    },
    {
        "title": "摊破浣溪沙・山花子",
        "author": "李清照",
        "content": "病起萧萧两鬓华。卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。",
        "object_id": ""
    },
    {
        "title": "长寿乐",
        "author": "李清照",
        "content": "微寒应候。望日边六叶，阶初秀。爱景欲挂扶桑，漏残银箭，杓回摇斗。庆高闳此际，掌上一颗明珠剖。有令容淑质，归逢佳偶。到如今，昼锦满堂贵胄。荣耀，文步紫禁，一一金章绿绶。更值棠棣连阴，虎符熊轼，夹河分守。况青云咫尺，朝暮重入承明后。看彩衣争献，兰羞玉酎。祝千龄，借指松椿比寿。",
        "object_id": ""
    },
    {
        "title": "声声慢",
        "author": "李清照",
        "content": "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。满地黄花堆积。憔悴损，如今有谁摘。守着窗儿，独自怎生得黑。梧桐更兼细雨，到黄昏、点点滴滴。这次第，怎一个、愁字了得。",
        "object_id": ""
    },
    {
        "title": "点绛唇",
        "author": "李清照",
        "content": "寂寞深闺，柔肠一寸愁千缕。惜春春去。几点催花雨。倚遍阑干，只是无情绪。人何处。连天衰草，望断归来路。",
        "object_id": ""
    },
    {
        "title": "分得知字韵",
        "author": "李清照",
        "content": "学诗三十年，缄口不求知。谁遣好奇士，相逢说项斯。",
        "object_id": "4da9f457-0793-44c7-a86e-207fbf0a03ea"
    },
    {
        "title": "减字木兰花",
        "author": "李清照",
        "content": "卖花担上。买得一枝春欲放。泪染轻匀。犹带彤霞晓露痕。怕郎猜道。奴面不如花面好。云鬓斜簪。徒要教郎比并看。",
        "object_id": ""
    },
    {
        "title": "临江仙",
        "author": "李清照",
        "content": "庭院深深深几许，云窗雾阁春迟。为谁憔悴损芳姿。夜来清梦好，应是发南枝。玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。",
        "object_id": ""
    },
    {
        "title": "摊破浣溪沙・山花子",
        "author": "李清照",
        "content": "揉破黄金万点轻。剪成碧玉叶层层。风度精神如彦辅，大鲜明。梅蕊重重何俗甚，丁香千结苦粗生。熏透愁人千里梦，却无情。",
        "object_id": ""
    },
    {
        "title": "晓梦",
        "author": "李清照",
        "content": "晓梦随疏钟，飘然蹑云霞。因缘安期生，邂逅萼绿华。秋风正无赖，吹尽玉井花。共看藕如船，同食枣如瓜。翩翩坐上客，意妙语亦佳。嘲辞鬬诡辨，活火分新茶。虽非助帝功，其乐莫可涯。人生能如此，何必归故家。起来敛衣坐，掩耳厌喧哗。心知不可见，念念犹咨嗟。",
        "object_id": "8c530854-cb5c-4acb-a7a6-32f485fd4423"
    },
    {
        "title": "瑞鹧鸪",
        "author": "李清照",
        "content": "风韵雍容未甚都。尊前甘橘可为奴。谁怜流落江湖上，玉骨冰肌未肯枯。谁教并蒂连枝摘，醉后明皇倚太真。居士擘开真有意，要吟风味两家新。",
        "object_id": ""
    },
    {
        "title": "庆清朝",
        "author": "李清照",
        "content": "禁幄低张，彤阑巧护，就中独占残春。容华淡伫，绰约俱见天真。待得群花过后，一番风露晓妆新。妖娆艳态，妒风笑月，长东君。东城边，南陌上，正日烘池馆，竟走香轮。绮筵散日，谁人可继芳尘。更好明光宫殿，几枝先近日边匀。金尊倒，拼了尽烛，不管黄昏。",
        "object_id": ""
    },
    {
        "title": "春残",
        "author": "李清照",
        "content": "春残何事苦思乡，病里梳头恨最长。梁燕语多终日在，蔷薇风细一帘香。",
        "object_id": "c13055a4-5fd4-4049-9627-da0c59351de8"
    },
    {
        "title": "浣溪沙",
        "author": "李清照",
        "content": "髻子伤春慵更梳。晚风庭院落梅初。淡云来往月疏疏。玉鸭熏炉闲瑞脑，朱樱斗帐掩流苏。通犀还解辟寒无。",
        "object_id": ""
    },
    {
        "title": "浣溪沙",
        "author": "李清照",
        "content": "绣面芙蓉一笑开。斜飞宝鸭衬香腮。眼波才动被人猜。一面风情深有韵，半笺娇恨寄幽怀。月移花影约重来。",
        "object_id": ""
    },
    {
        "title": "感怀",
        "author": "李清照",
        "content": "寒窗败几无书史，公路可怜竟至此。青州从事孔方君，终日纷纷喜生事。作诗谢绝聊闭门，燕寝凝香有佳思。静中我乃得知交，乌有先生子虚子。",
        "object_id": "6b5192c1-6d91-4840-bcac-7a7526a1298e"
    },
    {
        "title": "钓台",
        "author": "李清照",
        "content": "巨舰只缘因利往，扁舟亦是为名来。往来有愧先生德，特地通宵过钓台。",
        "object_id": "b86a930d-17ca-48c2-a48d-fb6d72908157"
    },
    {
        "title": "新荷叶",
        "author": "李清照",
        "content": "薄露初零，长宵共、永昼分停。绕水楼台，高耸万丈蓬瀛。芝兰为寿，相辉映、簪笏盈庭。花柔玉净，捧觞别有娉婷。鹤瘦松青，精神与、秋月争明。德行文章，素驰日下声名。东山高蹈，虽卿相、不足为荣。安石须起，要苏天下苍生。",
        "object_id": ""
    },
    {
        "title": "句  其一",
        "author": "李清照",
        "content": "南渡衣冠欠王导，北来消息少刘琨。",
        "object_id": "7ad180ce-3da1-4535-8cca-3ca70574611c"
    },
    {
        "title": "句  其二",
        "author": "李清照",
        "content": "南游尚觉怯吴江冷，北狩应悲易水寒。",
        "object_id": "fa1b7490-8178-4c44-a54d-8da68782c91e"
    },
    {
        "title": "句  其三",
        "author": "李清照",
        "content": "何况人间父子情。",
        "object_id": "0da6cab6-589c-4e5e-9197-f91e41636b02"
    },
    {
        "title": "句  其四",
        "author": "李清照",
        "content": "炙手可热心可寒。",
        "object_id": "d73eabff-b5dc-464f-bad1-987ce187e907"
    },
    {
        "title": "句  其五",
        "author": "李清照",
        "content": "露花倒影柳三变，桂子飘香张九成。",
        "object_id": "e6ec7ed0-b3dc-4ac5-a7ee-38eb12d3debf"
    },
    {
        "title": "句  其六",
        "author": "李清照",
        "content": "两汉本继绍，新室如赘疣。",
        "object_id": "9bbbf482-a6b6-4120-9ca4-5e0c8571010f"
    },
    {
        "title": "句  其七",
        "author": "李清照",
        "content": "所以嵇中散，至死薄殷周。",
        "object_id": "046616ed-ed73-4d02-8b0c-1d0c567e6d7d"
    },
    {
        "title": "句  其八",
        "author": "李清照",
        "content": "诗情如夜鹊，三遶未能安。",
        "object_id": "15b3ae2a-f529-447b-9bf5-b888830fbf84"
    },
    {
        "title": "句  其九",
        "author": "李清照",
        "content": "少陵也自可怜人，更待来年试春草。",
        "object_id": "8884c54a-55a6-4f9b-97a1-b7d13177d2ce"
    },
    {
        "title": "句  其一○",
        "author": "李清照",
        "content": "犹将歌扇向人遮。",
        "object_id": "d2d5842b-44e1-4500-bfaf-22f51097a3c4"
    },
    {
        "title": "句  其一一",
        "author": "李清照",
        "content": "水晶山枕象牙床。",
        "object_id": "081c2740-d225-4bf6-930a-f43b6ed0d22e"
    },
    {
        "title": "句  其一二",
        "author": "李清照",
        "content": "彩云易散月长亏。",
        "object_id": "8858a449-3765-4cc7-aadc-77474eef0e81"
    },
    {
        "title": "句  其一三",
        "author": "李清照",
        "content": "几多深恨断人肠。",
        "object_id": "152e22ee-4757-4b5f-a417-84382fbcf8c8"
    },
    {
        "title": "句  其一四",
        "author": "李清照",
        "content": "罗衣消尽恁时香。",
        "object_id": "c4e3dc73-2e15-4da1-9157-fe99633c8862"
    },
    {
        "title": "句  其一五",
        "author": "李清照",
        "content": "闲愁也似月明多。",
        "object_id": "21168cb3-1b5c-43e3-aa27-67720e9a0e7b"
    },
    {
        "title": "句  其一六",
        "author": "李清照",
        "content": "直送凄凉到画屏。",
        "object_id": "6b622e5d-b503-432f-ba57-f2d039b909a1"
    }
]