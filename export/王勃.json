[
    {
        "title": "山居晚眺赠王道士",
        "author": "王勃",
        "content": "金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。",
        "object_id": "654d2706-43c2-4df0-a952-20d97de421f2"
    },
    {
        "title": "秋江送别二首 一",
        "author": "王勃",
        "content": "早是他乡值早秋，江亭明月带江流。已觉逝川伤别念，复看津树隐离舟。",
        "object_id": "d89a5f6c-27c6-48fb-9204-1fafb7a7e4e1"
    },
    {
        "title": "秋江送别二首 二",
        "author": "王勃",
        "content": "归舟归骑俨成行，江南江北互相望。谁谓波澜才一水，已觉山川是两乡。",
        "object_id": "14d385f5-268a-4d8b-818c-cc4d84563be3"
    },
    {
        "title": "八仙迳",
        "author": "王勃",
        "content": "柰园欣八正，松岩访九仙。援萝窥雾术，攀林俯云烟。代北鸾骖至，辽西鹤骑旋。终希脱尘网，连翼下芝田。",
        "object_id": "8f53618f-7d8c-4df3-969f-a53963594ea7"
    },
    {
        "title": "春日还郊",
        "author": "王勃",
        "content": "闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。",
        "object_id": "1b8464f8-3be3-40ad-b632-6b7027f8edcc"
    },
    {
        "title": "蜀中九日",
        "author": "王勃",
        "content": "九月九日望乡台，他席他乡送客杯。人情已厌南中苦，鸿雁那从北地来。",
        "object_id": "b3d9312f-1c3b-4234-b66e-1163a08c82fa"
    },
    {
        "title": "对酒春园作",
        "author": "王勃",
        "content": "投簪下山阁，携酒对河梁。狭水牵长镜，高花送断香。繁莺歌似曲，疏蝶舞成行。自然催一醉，非但阅年光。",
        "object_id": "286d31c9-8d14-408e-a339-cdd05a4d36b2"
    },
    {
        "title": "寒夜怀友杂体二首 一",
        "author": "王勃",
        "content": "北山烟雾始茫茫，南津霜月正苍苍。秋深客思纷无已，复值征鸿中夜起。",
        "object_id": "c378da46-b638-4e25-9f2c-09ca7e4d04cd"
    },
    {
        "title": "玄武山圣水宴（幷序）",
        "author": "王勃",
        "content": "玄武山有圣泉焉，浸淫历数百千年，（“历”字据阳熙晋《骆临海集笺注》卷九补。陈熙晋云：“此序各本皆不载，今从《全唐文》录出。”“子安在梓州所作诗文尚多，恐非骆文。”）垂岩沁涌，接磴分流，下瞰长江，沙堤石岸，咸古人遗迹也。兹乃青蘋绿芰，紫苔苍藓，遂使江湖思远，寤寐寄托。既而崇峦左峙，石壑（一作“壁”）前萦，丹崿万寻，碧潭千顷，松风唱响，竹露薫空。潇潇乎人间之难遇也，方欲以林壑为天属，琴樽为日用。嗟乎！古今同逝（一作“代谢”。）方深川上之悲；少长偕游，且尽山阴之乐。盍题芳什，共写高情。诗得泉字。诗曰。（《古今图书集成·坤舆典》三六《泉部》）（今按：《全唐诗》五六题作《圣泉宴》，有诗无序，故补序，诗不重录。）。",
        "object_id": "1732b039-d9d1-4e72-9bed-c4fb2e83fdc8"
    },
    {
        "title": "陇西行（十首） 一",
        "author": "王勃",
        "content": "陇西多名家，子弟复豪华。千金买骏马，蹀躞长安斜。",
        "object_id": "80abd93f-0cb6-44d5-86e6-dd11b36aea92"
    },
    {
        "title": "观内怀仙",
        "author": "王勃",
        "content": "玉架残书隐，金坛旧迹迷。牵花寻紫涧，步叶下清谿。琼浆犹类乳，石髓尚如泥。自能成羽翼，何必仰云梯。",
        "object_id": "f05ef11d-52d9-4684-a9c4-c6b7c7c92352"
    },
    {
        "title": "寒夜怀友杂体二首 二",
        "author": "王勃",
        "content": "复阁重楼向浦开，秋风明月度江来。故人故情怀故宴，相望相思不相见。",
        "object_id": "11c281c6-bae3-42d3-9ec8-170d627b158f"
    },
    {
        "title": "秋日别王长史",
        "author": "王勃",
        "content": "别路余千里，深恩重百年。正悲西候日，更动北梁篇。野色笼寒雾，山光敛暮烟。终知难再奉，怀德自潸然。",
        "object_id": "1107ead7-1271-44d9-9354-4ea61a605cdc"
    },
    {
        "title": "落花落",
        "author": "王勃",
        "content": "落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，撩乱入中帷。落花春正满，春人归不归。落花度，氛氲遶高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。",
        "object_id": "eba1605b-fbab-43b6-af79-c40f7f28fcf9"
    },
    {
        "title": "陇西行（十首） 二",
        "author": "王勃",
        "content": "雕弓侍羽林，宝剑照期门。南来射猛虎，西去猎平原。",
        "object_id": "2db8a8d7-198b-41e8-b65a-17ba7a3e1ec9"
    },
    {
        "title": "上巳浮江宴韵得遥字",
        "author": "王勃",
        "content": "上巳年光促，中川兴绪遥。绿齐山叶满，红泄片花销。泉声喧后涧，虹影照前桥。遽悲春望远，江路积波潮。",
        "object_id": "118a90d5-3a84-47d0-8261-5d92fb2da00a"
    },
    {
        "title": "九日怀封元寂",
        "author": "王勃",
        "content": "九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。",
        "object_id": "3b3fc205-5d00-4e15-96cf-476ccb4a3b9b"
    },
    {
        "title": "陇西行（十首） 三",
        "author": "王勃",
        "content": "既夕罢朝参，薄暮入终南。田间遭骂詈，低语示乘骖。",
        "object_id": "59d121cd-5dff-4222-8f7a-8bffa0af6437"
    },
    {
        "title": "长柳",
        "author": "王勃",
        "content": "晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。",
        "object_id": "c78f0ab8-ba60-4844-ae25-6b5f4a7e4cca"
    },
    {
        "title": "陇西行（十首） 四",
        "author": "王勃",
        "content": "入被銮舆宠，出视辕门勇。无劳豪吏猜，常侍当无恐。",
        "object_id": "00d5a757-abbd-41ca-8f22-65b26a33d262"
    },
    {
        "title": "出境游山二首 一",
        "author": "王勃",
        "content": "源水终无路，山阿若有人。驱羊先动石，走兔欲投巾。洞晚秋泉冷，岩朝古树新。峰斜连鸟翅，磴叠上鱼鳞。化鹤千龄早，元龟六代春。浮云今可驾，沧海自成尘。",
        "object_id": "3e36b53f-264d-403d-8cd4-fb941c395269"
    },
    {
        "title": "铜雀妓二首 一",
        "author": "王勃",
        "content": "金凤邻铜雀，漳河望邺城。君王无处所，台榭若平生。舞席纷何就，歌梁俨未倾。西陵松槚冷，谁见绮罗情。",
        "object_id": "82fca041-925c-4dff-ac4d-4c9020c34624"
    },
    {
        "title": "陇西行（十首） 五",
        "author": "王勃",
        "content": "充国出上邽，李广出天水。门第倚崆峒，家世垂金紫。",
        "object_id": "e49c6eec-9824-45ba-b8f0-69c8b8e4f0cd"
    },
    {
        "title": "出境游山二首 二",
        "author": "王勃",
        "content": "振翮凌霜吹，正月伫天浔。回镳凌翠壑，飞轸控青岑。岩深灵灶没，涧毁石渠沈。宫阙云间近，江山物外临。玉坛栖暮夜，珠洞结秋阴。萧萧离俗影，扰扰望乡心。谁意山游好屡伤人事侵。",
        "object_id": "6b5379c3-6035-4744-977b-190900ec42f0"
    },
    {
        "title": "铜雀妓二首 二",
        "author": "王勃",
        "content": "妾本深宫妓，层城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。",
        "object_id": "ef84f609-2fad-4a57-8adf-6a78b1d23130"
    },
    {
        "title": "陇西行（十首） 六",
        "author": "王勃",
        "content": "麟阁图良将，六郡名居上。天子重开边，龙云垒相向。",
        "object_id": "78122776-2f38-477c-8213-a52e45a3a079"
    },
    {
        "title": "河阳桥代窦郎中佳人答杨中舍",
        "author": "王勃",
        "content": "披风听鸟长河路，临津织女遥相妒。判知秋夕带啼还，那及春朝携手度。",
        "object_id": "19724209-4e31-4e6f-ad5c-df587abd403e"
    },
    {
        "title": "羁游饯别",
        "author": "王勃",
        "content": "客心悬陇路，游子倦江干。槿丰朝砌静，筿密夜窗寒。琴声销别恨，风景驻离欢。宁觉山川远，悠悠旅思难。",
        "object_id": "123842a3-3c92-4df0-91fa-b266cb60ab70"
    },
    {
        "title": "陇西行（十首） 七",
        "author": "王勃",
        "content": "烽火照临洮，榆塞马萧萧。先锋秦子弟，大将霍嫖姚。",
        "object_id": "50273723-cb2d-459d-8b59-69c537c56948"
    },
    {
        "title": "易阳早发",
        "author": "王勃",
        "content": "饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。",
        "object_id": "112d4450-e99b-40e9-9240-2394ca67fdf0"
    },
    {
        "title": "陇西行（十首） 八",
        "author": "王勃",
        "content": "开壁左贤败，夹战楼兰溃。献捷上明光，扬鞭歌《入塞》。",
        "object_id": "5a6b16be-bac3-42e7-9ef0-8571619faa8a"
    },
    {
        "title": "焦岸早行和陆四",
        "author": "王勃",
        "content": "侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。",
        "object_id": "4b578bf5-9e4e-43e7-8338-ca5415237316"
    },
    {
        "title": "陇西行（十首） 九",
        "author": "王勃",
        "content": "更欲奏屯田，不必勒燕然。古人薄军旅，千载谨边关。",
        "object_id": "7b726b08-ef6e-4e4f-94ab-8671c4b3d005"
    },
    {
        "title": "深湾夜宿",
        "author": "王勃",
        "content": "津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。",
        "object_id": "86ff7450-35ec-4af2-b942-6b4db15ca262"
    },
    {
        "title": "陇西行（十首） 十",
        "author": "王勃",
        "content": "少妇经年别，开帘知礼客。门户尔能持，归来笑投策。（以上同上五六五《巩昌府部》，又乾隆《直隶秦州新志》十一《艺文》于此《诗》）（乾隆《秦州新志》及乾隆《狄道州志》十三收外诗，连作一首。前书每二十字为一行，或因此而析为十首。）",
        "object_id": "502e7760-3ca9-4a0b-af20-0d1acb3b773d"
    },
    {
        "title": "自乡[还]（远）虢",
        "author": "王勃",
        "content": "（王福畤之子，勔、勮、勃皆有才名，故杜易简称为三珠树。其后助、劼、劝，又皆以文显。勃于兄弟之间极友爱，《自乡[还]〖还〗虢》诗云云。观此语意，岂兄弟有不相能者耶？及观《诫功劲云》：“欲不可纵，争不可常，勿轻小忿，将成大殃。”此二人者，似非处于礼义之域者。“《棠棣》废”之语，疑为此二人设也。）人生忽如客，骨肉知何常。愿及百年内，花萼常相将。无使《棠棣》废，取譬人无良。（《韵语阳秋》十）（据影宋本《韵语阳秋》校改。）。",
        "object_id": "be256466-df94-4f60-a539-638112262786"
    },
    {
        "title": "伤裴录事丧子",
        "author": "王勃",
        "content": "兰阶霜候早，松露穸台深。魄散珠胎没，芳销玉树沈。露文晞宿草，烟照惨平林。芝焚空欢息，流恨满籝金。",
        "object_id": "79640c79-b07a-49c2-a4a3-f37b4e501646"
    },
    {
        "title": "泥谿",
        "author": "王勃",
        "content": "弭櫂凌奔壑，低鞭蹑峻岐。江涛出岸险，峰磴入云危。溜急船文乱，岩斜骑影移。水烟笼翠渚，山照落丹崖。风生蘋浦叶，露泣竹潭枝。泛水虽云美，劳歌谁复知。",
        "object_id": "cc836dc1-04ee-4d2c-837c-c7d3e8ba0e21"
    },
    {
        "title": "述怀拟古诗",
        "author": "王勃",
        "content": "仆生二十祀，有志十数年。下策图富贵，上策怀神仙。（《韵语阳秋》十二）。",
        "object_id": "e7df153f-ef42-4906-b578-2d3052408080"
    },
    {
        "title": "三月曲水宴得烟字",
        "author": "王勃",
        "content": "彭泽官初去，河阳赋始传。田园归旧国，诗酒间长筵。列室窥丹洞，分楼瞰紫烟。萦回亘津渡，出没控郊鄽。凤琴调上客，龙辔俨群仙。松石偏宜古，藤萝不记年。重檐交密树，复磴拥危泉。抗石晞南岭，乘沙眇北川。傅岩来筑处，磻谿入钓前。日斜真趣远，幽思梦凉蝉。",
        "object_id": "67a82adc-0139-4386-bd11-09c4ac4a0a6d"
    },
    {
        "title": "倬彼我系 一",
        "author": "王勃",
        "content": "倬彼我系，出自有周。分疆锡社，派别支流。居卫仕宋，臣嬴相刘。廼武廼文，或公或侯。",
        "object_id": "ca416e26-96be-49ca-ab46-5c91d4ff42a1"
    },
    {
        "title": "示知己（句）",
        "author": "王勃",
        "content": "客书同十奏，臣剑已三奔。（同上。）。",
        "object_id": "6b7786e5-190f-4949-b67d-9a9f0783efe4"
    },
    {
        "title": "杂曲歌辞 秋夜长",
        "author": "王勃",
        "content": "秋夜长，殊未央。月明白露澄清光，层城绮阁遥相望。遥相望，川无梁。北风受节雁南翔，崇兰委质时菊芳。鸣环曳履出长廊，为君秋夜𢭏衣裳。纤罗对凤皇，丹绮双鸳鸯。调砧乱杵思自伤，思自伤，征夫万里戍他乡。鹤关音信断，龙门道路长。所在天一方，寒衣徒自香。",
        "object_id": "08df45bf-0fcf-4ada-aaf9-844b6e18490e"
    },
    {
        "title": "秋日仙游观赠道士",
        "author": "王勃",
        "content": "石图分帝宇，银牒洞灵宫。回丹萦岫室，复翠上岩栊。雾浓金灶静，云暗玉坛空。野花常捧露，山叶自吟风。林泉明月在，诗酒故人同。待余逢石髓，从尔命飞鸿。",
        "object_id": "3111901b-f614-494c-a769-1885fd1e0176"
    },
    {
        "title": "鼓吹曲辞 临高台",
        "author": "王勃",
        "content": "临高台，高台迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照曜，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百队开新市，甲第千甍分戚里。朱轮翠盖不胜春，叠树层楹相对起。复有青楼大道中，绣户文窗雕绮栊。锦衣昼不襞，罗帏夕未空。歌屏朝揜翠，妆镜晚窥红。为吾安宝髻，蛾眉罢花丛。狭路尘间黯将暮，云间月色明如素。鸳鸯池上两两飞，凤皇楼下双双度。物色正如此，佳期那不顾。银鞍绣毂盛繁华，可怜今夜宿倡家。倡家少妇不须嚬，东园桃李片时春。君看旧日高台处，柏梁铜雀生黄尘。",
        "object_id": "1cd853ef-8a04-4d1c-9c94-bffe4f97a00c"
    },
    {
        "title": "倬彼我系 二",
        "author": "王勃",
        "content": "晋历崩坼，衣冠扰弊。粤自太原，播徂江澨。礼丧贤隐，时屯道闭。王室如毁，生人多殪。",
        "object_id": "113ed00f-61c6-49e3-8898-7f13441c3a2b"
    },
    {
        "title": "晚留凤州",
        "author": "王勃",
        "content": "宝鸡辞旧役，仙凤历遗墟。去此近城阙，青山明月初。",
        "object_id": "77543371-3de1-4684-814a-3f3b5a132eb6"
    },
    {
        "title": "倬彼我系 三",
        "author": "王勃",
        "content": "伊我有器，思逢其主。自东施西，择木开宇。田彼河曲，家乎汾浦。天未厌乱，吾将谁辅。",
        "object_id": "4514bc5b-b6b6-4fe4-8341-6951a73ba76f"
    },
    {
        "title": "倬彼我系 四",
        "author": "王勃",
        "content": "伊我祖德，思济九埏。不常厥所，于兹五迁。欲及时也，夫岂愿焉。其位虽屈，其言则传。",
        "object_id": "3757a306-bb29-4354-a8c5-171649777e80"
    },
    {
        "title": "羁春",
        "author": "王勃",
        "content": "客心千里倦，春事一朝归。还伤北园里，重见落花飞。",
        "object_id": "91cc3eca-d031-43bf-bbbd-4a48954453a7"
    },
    {
        "title": "倬彼我系 五",
        "author": "王勃",
        "content": "爰述帝制，大搜王道。曰天曰人，是祖是考。礼乐咸若，诗书具草。贻厥孙谋，永为家宝。",
        "object_id": "46a0bd86-6784-43ed-bcf6-3d75028768aa"
    },
    {
        "title": "林塘怀友",
        "author": "王勃",
        "content": "芳屏画春草，仙杼织朝霞。何如山水路，对面即飞花。",
        "object_id": "94022239-90f0-406b-a62a-3edfdbbe7ada"
    },
    {
        "title": "山扉夜坐",
        "author": "王勃",
        "content": "抱琴开野室，携酒对情人。林塘花月下，别似一家春。",
        "object_id": "4c5b2983-2eb6-4928-b442-8c706ed3652a"
    },
    {
        "title": "倬彼我系 六",
        "author": "王勃",
        "content": "伊余小子，信惭明哲。彼网有条，彼车有辙。思屏人事，克终前烈。于嗟代网，卒余来绁。",
        "object_id": "f7156f64-3797-4f4c-a5ac-f6314ba08155"
    },
    {
        "title": "春庄",
        "author": "王勃",
        "content": "山中兰叶径，城外李桃园。岂知人事静，不觉鸟声喧。",
        "object_id": "3a9c7db2-1ad2-41ef-b966-8eb981c8d58e"
    },
    {
        "title": "倬彼我系 七",
        "author": "王勃",
        "content": "来绁伊何，谓余曰仕。我瞻先达，三十方起。夫岂不怀，高山仰止。愿言毓德，啜菽饮水。",
        "object_id": "469f2d52-ff14-45c2-a8b9-e958e05c38dd"
    },
    {
        "title": "春游",
        "author": "王勃",
        "content": "客念纷无极，春泪倍成行。今朝花树下，不觉恋年光。",
        "object_id": "74e2c332-55d9-4955-8045-adbad8a66851"
    },
    {
        "title": "倬彼我系 八",
        "author": "王勃",
        "content": "有鸟反哺，其声嗷嗷。言念旧德，忧心忉忉。今我不养，岁月其滔。僶俛从役，岂敢告劳。",
        "object_id": "b534cfc1-e3de-405e-836d-c1d56b812bd9"
    },
    {
        "title": "倬彼我系 九",
        "author": "王勃",
        "content": "从役伊何，薄求卑位。告劳伊何，来参卿事。名存实爽，负信愆义。静言遐思，中心是愧。",
        "object_id": "ea64690f-de70-4759-81e4-01e782adfc41"
    },
    {
        "title": "春园",
        "author": "王勃",
        "content": "山泉两处晚，花柳一园春。还持千日醉，共作百年人。",
        "object_id": "e7ac2288-f018-4b60-975b-029396f304a4"
    },
    {
        "title": "上巳浮江宴韵得阯字",
        "author": "王勃",
        "content": "披观玉京路，驻赏金台阯。逸兴怀九仙，良辰倾四美。松吟白云际，桂馥青溪里。别有江海心，日暮情何已。",
        "object_id": "eb5d1d42-f2d5-49ff-aa3e-c5743800c3a2"
    },
    {
        "title": "林泉独饮",
        "author": "王勃",
        "content": "丘壑经涂赏，花柳遇时春。相逢今不醉，物色自轻人。",
        "object_id": "df5055a0-1521-437c-9a6e-ae3df8c1d153"
    },
    {
        "title": "春日宴乐游园赋韵得接字",
        "author": "王勃",
        "content": "帝里寒光尽，神皋春望浃。梅郊落晚英，柳甸惊初叶。流水抽奇弄，崩云洒芳牒。清尊湛不空，暂喜平生接。",
        "object_id": "931f1f81-3209-4a11-9984-9138dd07a97b"
    },
    {
        "title": "登城春望",
        "author": "王勃",
        "content": "物外山川近，晴初景霭新。芳郊花柳遍，何处不宜春。",
        "object_id": "3f765cfa-622b-4c8d-b9f3-f13440de01de"
    },
    {
        "title": "相和歌辞 江南弄",
        "author": "王勃",
        "content": "江南弄，巫山连楚梦，行雨行云几相送。瑶轩金谷上春时，玉童仙女无见期。紫露香烟眇难托，清风明月遥相思。遥相思，草徒绿，为听双飞凤凰曲。",
        "object_id": "54b45313-84ba-446a-9cbe-f58304b1c29b"
    },
    {
        "title": "山亭夜宴",
        "author": "王勃",
        "content": "桂宇幽襟积，山亭凉夜永。森沈野径寒，肃穆岩扉静。竹晦南汀色，荷翻北潭影。清兴殊未阑，林端照初景。",
        "object_id": "74b7e4a8-af8e-4845-8e8c-7290b0a650c8"
    },
    {
        "title": "他乡叙兴",
        "author": "王勃",
        "content": "缀叶归烟晚，乘花落照春。边城琴酒处，俱是越乡人。",
        "object_id": "358c696a-cc60-46d0-9aaf-96c0d08e5e9e"
    },
    {
        "title": "咏风",
        "author": "王勃",
        "content": "肃肃凉景生，加我林壑清。驱烟寻磵户，卷雾出山楹。去来固无迹，动息如有情。日落山水静，为君起松声。",
        "object_id": "98c8b8e6-005b-4164-9099-f1a7e4d0d51d"
    },
    {
        "title": "夜兴",
        "author": "王勃",
        "content": "野烟含夕渚，山月照秋林。还将中散兴，来偶步兵琴。",
        "object_id": "d9b7ad02-abcc-4a88-ac7f-f1c1204f994b"
    },
    {
        "title": "怀仙",
        "author": "王勃",
        "content": "鹤岑有奇径，麟洲富仙家。紫泉漱珠液，玄岩列丹葩。常希披尘网，眇然登云车。鸾情极霄汉，凤想疲烟霞。道存蓬瀛近，意惬朝市赊。无为坐惆怅，虚此江上华。",
        "object_id": "3c40dd19-7c9f-4d54-820f-3e219872de74"
    },
    {
        "title": "临江二首 一",
        "author": "王勃",
        "content": "泛泛东流水，飞飞北上尘。归骖将别櫂，俱是倦游人。",
        "object_id": "501f2ee5-f8ba-469f-9a59-45c6be0bb91d"
    },
    {
        "title": "忽梦游仙",
        "author": "王勃",
        "content": "仆本江上客，牵迹在方内。寤寐霄汉间，居然有灵对。翕尔登霞首，依然蹑云背。电策驱龙光，烟途俨鸾态。乘月披金帔，连星解琼珮。浮识俄易归，真游邈难再。寥廓沈遐想，周遑奉遗诲。流俗非我乡，何当释尘昧。",
        "object_id": "3554a29f-272a-4828-8437-4b3823468690"
    },
    {
        "title": "临江二首 二",
        "author": "王勃",
        "content": "去骖嘶别路，归櫂隐寒洲。江皋木叶下，应想故城秋。",
        "object_id": "e369ad64-e4aa-48b2-94fa-8909ff3b9e0f"
    },
    {
        "title": "杂曲",
        "author": "王勃",
        "content": "智琼神女，来访文君。蛾眉始约，罗袖初薰。歌齐曲韵，舞乱行纷。若向阳台荐枕，何啻得胜朝云。",
        "object_id": "756d6122-bd88-4235-9adb-3ec5c2700b27"
    },
    {
        "title": "秋夜长",
        "author": "王勃",
        "content": "秋夜长，殊未央。月明白露澄清光，层城绮阁遥相望。遥相望，川无梁。北风受节南雁翔，崇兰委质时菊芳。鸣环曳履出长廊，为君秋夜𢭏衣裳。纤罗对凤皇，丹绮双鸳鸯。调砧乱杵思自伤，思自伤，征夫万里戍他乡。鹤关音信断，龙门道路长。君在天一方，寒衣徒自香。",
        "object_id": "0f9f294b-1b9b-4cb5-ac3a-a6d847405d33"
    },
    {
        "title": "江亭夜月送别二首 一",
        "author": "王勃",
        "content": "江送巴南水，山横塞北云。津亭秋月夜，谁见泣离群。",
        "object_id": "578be3ae-14e8-40ad-83b3-0164a3317373"
    },
    {
        "title": "江亭夜月送别二首 二",
        "author": "王勃",
        "content": "乱烟笼碧砌，飞月向南端。寂寂离亭掩，江山此夜寒。",
        "object_id": "5fbe30ba-00aa-4f75-ae59-29d303e71ef4"
    },
    {
        "title": "采莲曲",
        "author": "王勃",
        "content": "采莲归，绿水芙蓉衣。秋风起浪凫雁飞，桂櫂兰桡下长浦。罗裙玉腕轻摇橹，叶屿花潭极望平。江讴越吹相思苦，相思苦，佳期不可驻。塞外征夫犹未还，江南采莲今已暮。今已暮，采莲花，渠今那必尽娼家。官道城南把桑叶，何如江上采莲花。莲花复莲花，花叶何稠叠。叶翠本羞眉，花红强如颊。佳人不在兹，怅望别离时。牵花怜共蒂，折藕爱连丝。故情无处所，新物从华滋。不惜西津交佩解，还羞北海雁书迟。采莲歌有节，采莲夜未歇。正逢浩荡江上风，又值裴回江上月。裴回莲浦夜相逢，吴姬越女何丰茸。共问寒江千里外，征客关山路几重。",
        "object_id": "0820a352-463f-4da9-a96a-8dd3dcc56c5f"
    },
    {
        "title": "别人四首 一",
        "author": "王勃",
        "content": "久客逢余闰，他乡别故人。自然堪下泪，谁忍望征尘。",
        "object_id": "49b5b38a-d039-4ad1-a75e-dcae900e9dbe"
    },
    {
        "title": "临高台",
        "author": "王勃",
        "content": "临高台，高台迢遰绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照耀，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百隧开新市，甲第千甍分戚里。朱轮翠盖不胜春，叠榭层楹相对起。复有青楼大道中，绣户文窗雕绮栊。锦衾夜不襞，罗帷昼未空。歌屏朝揜翠，妆镜晚窥红。为君安宝髻，蛾眉罢花丛。尘间狭路黯将暮，云间月色明如素。鸳鸯池上两两飞，凤凰楼下双双度。物色正如此，佳期那不顾。银鞍绣毂盛繁华，可怜今夜宿娼家。娼家少妇不须颦，东园桃李片时春。君看旧日高台处，柏梁铜雀生黄尘。",
        "object_id": "d7040e3b-0326-4ad0-a23c-411c4ff51c76"
    },
    {
        "title": "采莲赋附歌",
        "author": "王勃",
        "content": "荣华息，功名恻（以上二句，《英华》作“芳草惧修名”，周必大等校《英华》引集本作“芳华惧功名”），奇秀兮异植，红光兮碧色。禀天地之淑丽，承雨露之霑饰（周引集本作“华饰”），莲有藕兮藕有枝，才有用兮用有时，何当婀娜花（《英华》作“华”）实移，为君含香藻凤池。（见《四部丛刊》本《王子安集》卷二，校以《文苑英华》卷一四八）。",
        "object_id": "3856595b-774f-4722-b82c-3b40a90caad7"
    },
    {
        "title": "观音大士神歌赞",
        "author": "王勃",
        "content": "南海海深幽绝处，碧绀嵯峨连水府，号名七宝恪迦山，自在观音于彼住。宝陁随意金鳌藏，云现兜罗银世界。众玉装成七宝台，真珠砌就千花盖。足下祥云五色捧，顶上飞仚歌万种。频伽孔雀尽来朝，诸海龙王齐献供。宝冠晃耀圆光列，缨络遍身明皈洁。脸如水面瑞莲芳，眉似天边秋夜月。绣衣金缕披霞袂，缥缈素服褊袒臂。𤤒珈珂珮响珊珊，云罗绶带真珠缀。红纤十指疑酥腻，青莲两目秋波细，咽颈如同玉碾[成]（咸），罗纹黛染青山翠。朱唇艳莹齿排河，端坐昂昂劫几何。化身百亿度众生，发愿河沙救鼻阿。我惭我愧无由到，遥望观音拜赞歌。大圣大慈垂愍念，愿舒金手顶中摩。（见《选印宛委别藏》本《古清凉传》附大元丘兹盛熙明述《补陁𫘞洛迦山传》引王勃《观音大士赞》附）（按：此篇疑为后人托名之作。）。",
        "object_id": "00526fe6-60a5-43ea-a7d6-a6ddf2d77289"
    },
    {
        "title": "滕王阁",
        "author": "王勃",
        "content": "滕王高阁临江渚，珮玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。",
        "object_id": "9f023a30-3a31-4262-9ee7-ade9e4e591c8"
    },
    {
        "title": "别人四首 二",
        "author": "王勃",
        "content": "江上风烟积，山幽云雾多。送君南浦外，还望将如何。",
        "object_id": "e76c634e-4174-4cf1-80f3-c61f8c96b541"
    },
    {
        "title": "别人四首 三",
        "author": "王勃",
        "content": "桂轺虽不驻，兰筵幸未开。林塘风月赏，还待故人来。",
        "object_id": "c8d6e176-904e-405b-a98c-7043314a33c3"
    },
    {
        "title": "江南弄",
        "author": "王勃",
        "content": "江南弄，巫山连楚梦，行雨行云几相送。瑶轩金谷上春时，玉童仙女无见期。紫露香烟渺难托，清风明月遥相思。遥相思，草徒绿，为听双飞凤凰曲。",
        "object_id": "387f7a5f-6abb-48f9-9ecb-0be7b27428f8"
    },
    {
        "title": "相和歌辞 铜雀妓 一",
        "author": "王勃",
        "content": "妾本深宫妓，曾城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。",
        "object_id": "07350b9f-fa3c-4d1b-8f99-363c11f9873d"
    },
    {
        "title": "别人四首 四",
        "author": "王勃",
        "content": "霜华净天末，雾色笼江际。客子常畏人，何为久留滞。",
        "object_id": "5704085a-1f6b-4812-98de-4c01adda584f"
    },
    {
        "title": "圣泉宴",
        "author": "王勃",
        "content": "披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。",
        "object_id": "051ff52b-2c24-44ef-a0b9-37659e0fe680"
    },
    {
        "title": "相和歌辞 铜雀妓 二",
        "author": "王勃",
        "content": "金凤邻铜雀，漳河望邺城。君王无处所，台榭若平生。舞筵纷可就，歌梁俨未倾。西陵松槚冷，谁见绮罗情。",
        "object_id": "0c5f92d1-f239-4403-923b-c25bcb20b679"
    },
    {
        "title": "赠李十四四首 一",
        "author": "王勃",
        "content": "野客思茅宇，山人爱竹林。琴尊唯待处，风月自相寻。",
        "object_id": "3d629eb3-160f-4d7c-8cd9-6e1b46b26d6a"
    },
    {
        "title": "寻道观",
        "author": "王勃",
        "content": "芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。",
        "object_id": "7565a1fd-cb08-488b-b456-01ff54330636"
    },
    {
        "title": "赠李十四四首 二",
        "author": "王勃",
        "content": "小径偏宜草，空庭不厌花。平生诗与酒，自得会仙家。",
        "object_id": "58378cfd-0162-4e68-9c99-d1b54158ce62"
    },
    {
        "title": "散关晨度",
        "author": "王勃",
        "content": "关山凌旦开，石路无尘埃。白马高谭去，青牛真气来。重门临巨壑，连栋起崇隈。即今扬策度，非是弃𦈡回。",
        "object_id": "5bed2740-0644-4ffc-9661-77173b742ef3"
    },
    {
        "title": "赠李十四四首 三",
        "author": "王勃",
        "content": "乱竹开三径，飞花满四邻。从来扬子宅，别有尚玄人。",
        "object_id": "c77888f7-108b-49df-b80c-76ade79ba0e8"
    },
    {
        "title": "别薛华",
        "author": "王勃",
        "content": "送送多穷路，遑遑独问津。悲凉千里道，凄断百年身。心事同漂泊，生涯共苦辛。无论去与住，俱是梦中人。",
        "object_id": "56cf7e31-5924-43f8-9c1a-0a4e556fc13b"
    },
    {
        "title": "赠李十四四首 四",
        "author": "王勃",
        "content": "风筵调桂轸，月径引藤杯。直当花院里，书斋望晓开。",
        "object_id": "a3d2eb67-d9ba-49a8-b1ec-20e573372744"
    },
    {
        "title": "重别薛华",
        "author": "王勃",
        "content": "明月沈珠浦，秋风濯锦川。楼台临绝岸，洲渚亘长天。旅泊成千里，栖遑共百年。穷途唯有泪，还望独潸然。",
        "object_id": "7c0439ad-bbc9-408c-801f-de7c948631b7"
    },
    {
        "title": "早春野望",
        "author": "王勃",
        "content": "江旷春潮白，山长晓岫青。他乡临睨极，花柳映边亭。",
        "object_id": "8529e91c-0ece-4d64-8e96-2211d69e7d72"
    },
    {
        "title": "游梵宇三觉寺",
        "author": "王勃",
        "content": "杏阁披青磴，雕台控紫岑。叶齐山路狭，花积野坛深。萝幌栖禅影，松门听梵音。遽忻陪妙躅，延赏涤烦襟。",
        "object_id": "f8d04bd9-0163-4f26-ae0a-f380469488ad"
    },
    {
        "title": "山中",
        "author": "王勃",
        "content": "长江悲已滞，万里念将归。况属高风晚，山山黄叶飞。",
        "object_id": "463e1ff1-7a19-4fe0-a5c5-51908a0762a7"
    },
    {
        "title": "麻平晚行",
        "author": "王勃",
        "content": "百年怀土望，千里倦游情。高低寻戍道，远近听泉声。磵叶才分色，山花不辨名。羁心何处尽？风急暮猿清。",
        "object_id": "58794d4f-58da-49cb-95cd-e827daf10a61"
    },
    {
        "title": "幽居（斯五五五。下同）",
        "author": "王勃",
        "content": "涧户风前竹，山空月下琴。（项疑“山空”为“山窗”之误。）唯余两□□，应尽百年心。",
        "object_id": "ba468d98-b39a-4222-9e9a-0dffba3bd70e"
    },
    {
        "title": "冬郊行望",
        "author": "王勃",
        "content": "桂密岩花白，梨疏林叶红。江皋寒望尽，归念断征篷。",
        "object_id": "32db4913-daec-4876-99a7-be5aca59f036"
    },
    {
        "title": "送卢主簿",
        "author": "王勃",
        "content": "穷途非所恨，虚室自相依。城阙居年满，琴尊俗事稀。开襟方未已，分袂忽多违。东岩富松竹，岁暮幸同归。",
        "object_id": "f4254f08-9b3f-4717-b8e1-30808345afeb"
    },
    {
        "title": "寺中观卧像",
        "author": "王勃",
        "content": "净宇流金□，直诚翳宝床。自应归寂灭，非是倦津梁。",
        "object_id": "762ce354-dc3c-4ea5-b585-8b71360262dd"
    },
    {
        "title": "相和歌辞 采莲归",
        "author": "王勃",
        "content": "采莲归，绿水芙蓉衣，秋风起浪凫雁飞。桂棹兰桡下长浦，罗裙玉腕摇轻橹。叶屿花潭极望平，江讴越吹相思苦。相思苦，佳期不可驻。塞外征夫犹未还，江南采莲今已暮。今已暮，摘莲花，今渠那必尽倡家。官道城南把桑叶，何如江上采莲花？莲花复莲花，花叶何重叠。叶翠本羞眉，花红彊如颊。佳人不兹期，怅望别离时。牵花怜共蒂，折藕爱连丝。故情何处所？新物徒华滋。不惜南津交佩解，还羞北海雁书迟。采莲歌有节，采莲夜未歇。正逢浩荡江上风，又值徘徊江上月。莲浦夜相逢，吴姬越女何丰茸。共问寒江千里外，征客关山更几重。",
        "object_id": "1f0f728d-0c02-4fd4-9976-ba6f0cba1c12"
    },
    {
        "title": "寒夜思友三首 一",
        "author": "王勃",
        "content": "久别侵怀抱，他乡变容色。月下调鸣琴，相思此何极。",
        "object_id": "7bafe8f0-4495-43ad-ae2d-6396736f7d71"
    },
    {
        "title": "饯韦兵曹",
        "author": "王勃",
        "content": "征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。",
        "object_id": "a20c4064-a898-4265-bc47-d41d8e0c9fd6"
    },
    {
        "title": "寒夜思友三首 二",
        "author": "王勃",
        "content": "云间征思断，月下归愁切。鸿雁西南飞，如何故人别。",
        "object_id": "b6a82d61-a77d-4561-afd4-37fa8309278a"
    },
    {
        "title": "白下驿饯唐少府",
        "author": "王勃",
        "content": "下驿穷交日，昌亭旅食年。相知何用早，怀抱即依然。浦楼低晚照，乡路隔风烟。去去如何道，长安在日边。",
        "object_id": "4c01b049-07ab-4898-8963-920c7c66c266"
    },
    {
        "title": "寒夜思友三首 三",
        "author": "王勃",
        "content": "朝朝翠山下，夜夜苍江曲。复此遥相思，清尊湛芳绿。",
        "object_id": "b567b237-5a30-4794-9842-f0089386da68"
    },
    {
        "title": "杜少府之任蜀州",
        "author": "王勃",
        "content": "城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共霑巾。",
        "object_id": "fe6f4b72-855c-43b9-8883-8b3fe3cd8bd4"
    },
    {
        "title": "始平晚息",
        "author": "王勃",
        "content": "观阙长安近，江山蜀路赊。客行朝复夕，无处是乡家。",
        "object_id": "3ca4310e-22e4-442f-bae3-e0d169dcdc88"
    },
    {
        "title": "仲春郊外",
        "author": "王勃",
        "content": "东园垂柳径，西堰落花津。物色连三月，风光绝四邻。鸟飞村觉曙，鱼戏水知春。",
        "object_id": "6dd6cd60-5ecb-4b13-86ba-f05f9789e62c"
    },
    {
        "title": "扶风昼届离京浸远",
        "author": "王勃",
        "content": "帝里金茎去，扶风石柱来。山川殊未已，行路方悠哉。",
        "object_id": "7753d7f2-10d6-4fd4-a5d0-9d48d026fbf4"
    },
    {
        "title": "郊兴",
        "author": "王勃",
        "content": "空园歌独酌，春日赋闲居。泽兰侵小径，河柳覆长渠。雨去花光湿，风归叶影疏。山人不惜醉，唯畏绿尊虚。",
        "object_id": "3f33c79f-8e0c-4817-8a2b-edea6ad23208"
    },
    {
        "title": "普安建阴题壁",
        "author": "王勃",
        "content": "江汉深无极，梁岷不可攀。山川云雾里，游子几时还。",
        "object_id": "cbfe3479-e867-4d6a-90e2-f9f11ecb5be3"
    },
    {
        "title": "郊园即事",
        "author": "王勃",
        "content": "烟霞春旦赏，松竹故年心。断山疑画障，县溜泻鸣琴。草遍南亭合，花开北院深。闲居饶酒赋，随兴欲抽簪。",
        "object_id": "b014596b-1c6a-4bb5-8631-0c37866d340b"
    },
    {
        "title": "观佛迹寺",
        "author": "王勃",
        "content": "莲座神容俨，松崖圣趾余。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。",
        "object_id": "92a707aa-a8dd-4fbf-9b4a-91797e03d525"
    },
    {
        "title": "九日",
        "author": "王勃",
        "content": "九日重阳节，开门有菊花。不知来送酒，若个是陶家。",
        "object_id": "f8829209-71a5-40d8-9c6b-c444f4d5ab48"
    },
    {
        "title": "杂曲歌辞 杂曲",
        "author": "王勃",
        "content": "智琼神女，来访文君。蛾眉始约，罗袖初薰。歌齐曲韵，舞乱行分。若向阳台荐枕，何啻得胜朝云。",
        "object_id": "854b6573-38fc-4cfa-95a9-8f0f2b731d19"
    }
]