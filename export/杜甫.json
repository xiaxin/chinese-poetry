[
    {
        "title": "奉先刘少府新画山水障歌",
        "author": "杜甫",
        "content": "堂上不合生枫树，怪底江山起烟雾。闻君埽却赤县图，乘兴谴画沧洲趣。画师亦无数，好手不可遇。对此融心神，知君重毫素。岂但祁岳与郑虔，笔迹远过杨契丹。得非悬圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是蒲城鬼神人。元气淋漓障犹湿，真宰上诉天应泣。野亭春还杂花远，渔翁暝蹋孤舟立。沧浪水深青溟阔，攲岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开，貌得山僧及童子。若耶溪，云门寺。吾独胡为在泥滓，青鞋布袜从此始。",
        "object_id": "ca8dc6f9-911f-4ae1-8f6a-0e6b374a5ede"
    },
    {
        "title": "陪郑广文游何将军山林十首 十",
        "author": "杜甫",
        "content": "幽意忽不惬，归期无奈何。出门流水注，回首白云多。自笑灯前舞，谁怜醉后歌。祗应与朋好，风雨亦来过。",
        "object_id": "6ef037cc-4fa7-4feb-955a-a454ca3713a2"
    },
    {
        "title": "秦州杂诗二十首 十三",
        "author": "杜甫",
        "content": "传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。",
        "object_id": "2c03d6d7-bcd3-42d0-9f9e-2b6ff6ec58ce"
    },
    {
        "title": "赠别郑炼赴襄阳",
        "author": "杜甫",
        "content": "戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。",
        "object_id": "6762895b-27c7-4f96-9433-0a6cec62d77f"
    },
    {
        "title": "严公厅宴同咏蜀道画图",
        "author": "杜甫",
        "content": "日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清樽幸不空。",
        "object_id": "8e754fed-aabb-441a-8bdb-ed98dfa07e89"
    },
    {
        "title": "贻阮隐居",
        "author": "杜甫",
        "content": "陈留风俗衰，人物世不数。塞上得阮生，迥继先父祖。贫知静者性，自益毛发古。车马入邻家，蓬蒿翳环堵。清诗近道要，识子用心苦。寻我草径微，褰裳蹋寒雨。更议居远邨，避喧甘猛虎。足明箕颍客，荣贵如粪土。",
        "object_id": "767aa860-e910-4294-9c3e-172277296c37"
    },
    {
        "title": "江月",
        "author": "杜甫",
        "content": "江月光于水，高楼思杀人。天边长作客，老去一霑巾。玉露团清影，银河没半轮。谁家挑锦字，灭烛翠眉嚬。",
        "object_id": "d5efef64-4159-4f6b-87b8-dade0c0e1d4c"
    },
    {
        "title": "陪柏中丞观宴将士二首 一",
        "author": "杜甫",
        "content": "极乐三军士，谁知百战场。无私齐绮馔，久坐密金章。醉客霑鹦鹉，佳人指凤皇。几时来翠节，特地引红妆。",
        "object_id": "11571817-7134-4718-aff3-78fbc55d9261"
    },
    {
        "title": "腊日",
        "author": "杜甫",
        "content": "腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。",
        "object_id": "93c07519-1b9a-4ec0-b8e8-841cd597e49c"
    },
    {
        "title": "玉台观",
        "author": "杜甫",
        "content": "中天积翠玉台遥，上帝高居绛节朝。遂有冯夷来击鼓，始知嬴女善吹箫。江光隐见鼋鼍窟，石势参差乌鹊桥。更肯红颜生羽翼，便应黄发老渔樵。",
        "object_id": "b8500c5b-349d-41e5-b495-7b8ef514f191"
    },
    {
        "title": "刈稻了咏怀",
        "author": "杜甫",
        "content": "稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。",
        "object_id": "256d10b8-dba7-466f-8bf9-ba87b8deac72"
    },
    {
        "title": "诸将五首 五",
        "author": "杜甫",
        "content": "锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。",
        "object_id": "9044d831-e82f-44c9-9b36-176a8bac0d5e"
    },
    {
        "title": "述古三首 一",
        "author": "杜甫",
        "content": "赤骥顿长缨，非无万里姿。悲鸣泪至地，为问驭者谁。凤凰从东来，何意复高飞。竹花不结实，念子忍朝饥。古时君臣合，可以物理推。贤人识定分，进退固其宜。",
        "object_id": "3cdab883-fb3c-408e-b908-c96abc8ddcd1"
    },
    {
        "title": "郑驸马宅宴洞中",
        "author": "杜甫",
        "content": "主家阴洞细烟雾，留客夏簟清琅玕。春酒杯浓琥珀薄，冰浆椀碧玛瑙寒。误疑茅堂过江麓，已入风磴霾云端。自是秦楼压郑谷，时闻杂佩声珊珊。",
        "object_id": "6a35a5c8-851b-4f2d-aa73-a0fd3b2fd2b6"
    },
    {
        "title": "遣兴三首 一",
        "author": "杜甫",
        "content": "下马古战场，四顾但茫然。风悲浮云去，黄叶坠我前。朽骨穴蝼蚁，又为蔓草缠。故老行叹息，今人尚开边。汉虏互胜负，封疆不常全。安得廉耻将，三军同晏眠。",
        "object_id": "e23e9d80-b995-43a0-9321-66d14b9f3bcf"
    },
    {
        "title": "乾元中寓居同谷县作歌七首 一",
        "author": "杜甫",
        "content": "有客有客字子美，白头乱发垂过耳。岁拾橡栗随狙公，天寒日暮山谷里。中原无书归不得，手脚冻皴皮肉死。鸣呼一歌兮歌已哀，悲风为我从天来。",
        "object_id": "ae8396b9-da62-4b1b-9c75-580ff9bfdda3"
    },
    {
        "title": "鸡",
        "author": "杜甫",
        "content": "纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。",
        "object_id": "b67d9e71-047a-4304-8b41-b7abb86cbbdb"
    },
    {
        "title": "大觉高僧兰若",
        "author": "杜甫",
        "content": "巫山不见庐山远，松林兰若秋风晚。一老犹鸣日暮钟，诸僧尚乞斋时饭。香炉峰色隐晴湖，种杏仙家近白榆。飞锡去年啼邑子，献花何日许门徒。",
        "object_id": "d549304d-762c-49d7-a661-d008586a3ec1"
    },
    {
        "title": "同豆卢峰知字韵",
        "author": "杜甫",
        "content": "炼金欧冶子，喷玉大宛儿。符彩高无敌，聪明达所为。梦兰他日应，折桂早年知。烂漫通经术，光芒刷羽仪。谢庭瞻不远，潘省会于斯。倡和将雏曲，田翁号鹿皮。",
        "object_id": "edd75f98-26ab-4171-91bc-3aa9e979bae2"
    },
    {
        "title": "寄李十二白二十韵",
        "author": "杜甫",
        "content": "昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文彩承殊渥，流传必绝伦。龙舟移櫂晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭𫛳鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。",
        "object_id": "e80bca1f-12ef-4187-b623-b614aa6bee78"
    },
    {
        "title": "重赠郑炼",
        "author": "杜甫",
        "content": "郑子将行罢使臣，囊无一物献尊亲。江山路远羇离日，裘马谁为感激人。",
        "object_id": "bdf17c2d-cce3-4dab-b352-d320ab10dc63"
    },
    {
        "title": "有感五首 四",
        "author": "杜甫",
        "content": "丹桂风霜急，青梧日夜凋。由来强干地，未有不臣朝。受钺亲贤往，卑宫制诏遥。终依古封建，岂独听箫韶。",
        "object_id": "c87e5521-7e1c-4998-a0b0-952ec1dc8bb5"
    },
    {
        "title": "春日江村五首 一",
        "author": "杜甫",
        "content": "农务村村急，春流岸岸深。乾坤万里眼，时序百年心。茅屋还堪赋，桃源自可寻。艰难贱生理，飘泊到如今。",
        "object_id": "3d2b033b-eceb-4425-a345-7116bcdb2f5a"
    },
    {
        "title": "扬旗",
        "author": "杜甫",
        "content": "江雨飒长夏，府中有余清。我公会宾客，肃肃有异声。初筵阅军装，罗列照广庭。庭空六马入，𫘟騀扬旗旌。回回偃飞盖，熠熠迸流星。来缠风飙急，去擘山岳倾。材归俯身尽，妙取略地平。虹霓就掌握，舒卷随人轻。三州陷犬戎，但见西岭青。公来练猛士，欲夺天边城。此堂不易升，庸蜀日已宁。吾徒且加餐，休适蛮与荆。",
        "object_id": "d06f921a-9125-4a21-aad1-f98a429e4727"
    },
    {
        "title": "又上后园山脚",
        "author": "杜甫",
        "content": "昔我游山东，忆戏东岳阳。穷秋立日观，矫首望八荒。朱崖著毫发，碧海吹衣裳。蓐收困用事，玄冥蔚强梁。逝水自朝宗，镇名各其方。平原独憔悴，农力废耕桑。非关风露凋，曾是戍役伤。于时国用富，足以守边疆。朝廷任猛将，远夺戎虏场。到今事反复，故老泪万行。龟蒙不复见，况乃怀旧乡。肺萎属久战，骨出热中肠。忧来杖匣剑，更上林北冈。瘴毒猿鸟落，峡干南日黄。秋风亦已起，江汉始如汤。登高欲有往，荡析川无梁。哀彼远征人，去家死路旁。不及祖父茔，累累冢相当。",
        "object_id": "ba6dd0da-55f1-411a-bfd7-a85c4693c996"
    },
    {
        "title": "赠虞十五司马",
        "author": "杜甫",
        "content": "远师虞秘监，今喜识玄孙。形像丹青逼，家声器宇存。凄凉怜笔势，浩荡问词源。爽气金天豁，清谈玉露繁。伫鸣南岳凤，欲化北溟鲲。交态知浮俗，儒流不异门。过逢联客位，日夜倒芳尊。沙岸风吹叶，云江月上轩。百年嗟已半，四座敢辞喧。书籍终相与，青山隔故园。",
        "object_id": "2a94b5e1-665b-4d40-a9a4-66703d0b9f09"
    },
    {
        "title": "白水县崔少府十九翁高斋三十韵",
        "author": "杜甫",
        "content": "客从南县来，浩荡无与适。旅食白日长，况当朱炎赫。高斋坐林杪，信宿游衍阒。清晨陪跻攀，傲睨俯峭壁。崇冈相枕带，旷野怀咫尺。始知贤主人，赠此遣愁寂。危阶根青冥，曾冰生淅沥。上有无心云，下有欲落石。泉声闻复急，动静随所击。鸟呼藏其身，有似惧弹射。吏隐道性情，兹焉其窟宅。白水见舅氏，诸翁乃仙伯。杖藜长松阴，作尉穷谷僻。为我炊雕胡，逍遥展良觌。坐久风颇愁，晚来山更碧。相对十丈蛟，歘翻盘涡坼。何得空里雷，殷殷寻地脉。烟氛蔼崷崪，魍魉森惨戚。昆仑崆峒颠，回首如不隔。前轩颓反照，巉绝华岳赤。兵气涨林峦，川光杂锋镝。知是相公军，铁马云雾积。玉觞淡无味，胡羯岂强敌。长歌激屋梁，泪下流衽席。人生半哀乐，天地有顺逆。慨彼万国夫，休明备征狄。猛将纷填委，庙谋蓄长策。东郊何时开，带甲且来释。欲告清宴罢，难拒幽明迫。三叹酒食旁，何由似平昔。",
        "object_id": "40806e64-bb99-458f-a2a0-046eed040b76"
    },
    {
        "title": "重过何氏五首 一",
        "author": "杜甫",
        "content": "问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。重来休沐地，真作野人居。",
        "object_id": "46381f44-e44c-44e1-8d3d-fa0313757063"
    },
    {
        "title": "秦州杂诗二十首 十四",
        "author": "杜甫",
        "content": "万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。",
        "object_id": "c4617163-8647-4cc2-bdcf-a3d6aeb2ee74"
    },
    {
        "title": "可惜",
        "author": "杜甫",
        "content": "花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。",
        "object_id": "9eb8a798-42bf-42a1-bbd0-b4fe04d71aef"
    },
    {
        "title": "奉送严公入朝十韵",
        "author": "杜甫",
        "content": "鼎湖瞻望远，象阙宪章新。四海犹多难，中原忆旧臣。与时安反侧，自昔有经纶。感激张天步，从容静塞尘。南图回羽翮，北极捧星辰，漏鼓还思昼，宫莺罢啭春。空留玉帐术，愁杀锦城人。阁道通丹地，江潭隐白蘋。此生那老蜀，不死会归秦。公若登台辅，临危莫爱身。",
        "object_id": "39df70ad-1359-4f75-9358-421aa7db5fe6"
    },
    {
        "title": "船下夔州郭宿雨湿不得上岸别王十二判官",
        "author": "杜甫",
        "content": "依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。",
        "object_id": "6ee869b1-4f09-431c-9438-cf5a2e75d34b"
    },
    {
        "title": "江上",
        "author": "杜甫",
        "content": "江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。",
        "object_id": "dd37d952-4886-47b2-a34e-04a357320163"
    },
    {
        "title": "晨雨",
        "author": "杜甫",
        "content": "小雨晨光内，初来叶上闻。雾交才洒地，风逆旋随云。暂起柴荆色，轻霑鸟兽群。麝香山一半，亭午未全分。",
        "object_id": "7b1b2f93-4583-49ea-88fd-4c73870865bb"
    },
    {
        "title": "陪柏中丞观宴将士二首 二",
        "author": "杜甫",
        "content": "绣段装檐额，金花帖鼓腰。一夫先舞剑，百战后歌樵。江树城孤远，云台使寂寥。汉朝频选将，应拜霍嫖姚。",
        "object_id": "d8a96faa-dbf2-4aee-9c9f-23e1294413dd"
    },
    {
        "title": "宿青溪驿奉怀张员外十五兄之绪",
        "author": "杜甫",
        "content": "漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。",
        "object_id": "71817edb-5481-405b-90ae-0d67ed39c59c"
    },
    {
        "title": "紫宸殿退朝口号",
        "author": "杜甫",
        "content": "户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。",
        "object_id": "1452d4a0-8b49-4c25-918f-9fb14f35a2bc"
    },
    {
        "title": "上白帝城",
        "author": "杜甫",
        "content": "城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。",
        "object_id": "b1a9afa8-5b0f-4dcb-85f8-b7f2f23f8b5e"
    },
    {
        "title": "秋日夔府咏怀奉寄郑监李宾客一百韵",
        "author": "杜甫",
        "content": "绝塞乌蛮北，孤城白帝边。飘零仍百里，消渴已三年。雄剑鸣开匣，群书满系船。乱离心不展，衰谢日萧然。筋力妻孥问，菁华岁月迁。登临多物色，陶冶赖诗篇。峡束沧江起，岩排石树圆。拂云霾楚气，朝海蹴吴天。煮井为盐速，烧畬度地偏。有时惊叠嶂，何处觅平川。㶉𫛶双双舞，猕猿垒垒悬。碧萝长似带，锦石小如钱。春草何曾歇，寒花亦可怜。猎人吹戍火，野店引山泉。唤起搔头急，扶行几屐穿。两京犹薄产，四海绝随肩。幕府初交辟，郎官幸备员。瓜时犹旅寓，萍泛苦夤缘。药饵虚狼藉，秋风洒静便。开襟驱瘴疠，明目扫云烟。高宴诸侯礼，佳人上客前。哀筝伤老大，华屋艳神仙。南内开元曲，常时弟子传。法歌声变转，满座涕潺湲。吊影夔州僻，回肠杜曲煎。即今龙厩水，莫带犬戎膻。耿贾扶王室，萧曹拱御筵。乘威灭蜂虿，戮力效鹰鹯。旧物森犹在，凶徒恶未悛。国须行战伐，人忆止戈鋋。奴仆何知礼，恩荣错与权。胡星一彗孛，黔首逐拘挛。哀痛丝纶切，烦苛法令蠲。业成陈始王，兆喜出于畋。宫禁经纶密，台阶翊戴全。熊罴载吕望，鸿雁美周宣。侧听中兴主，长吟不世贤。音徽一柱数，道里下牢千。郑李光时论，文章并我先。阴何尚清省，沈宋歘联翩。律比昆仑竹，音知燥湿弦。风流俱善价，惬当久忘筌。置驿常如此，登龙盖有焉。虽云隔礼数，不敢坠周旋。高视收人表，虚心味道玄。马来皆汗血，鹤唳必青田。羽翼商山起，蓬莱汉阁连。管宁纱帽净，江令锦袍鲜。东郡时题壁，南湖日扣舷。远游凌绝境，佳句染华笺。每欲孤飞去，徒为百虑牵。生涯已寥落，国步乃迍邅。衾枕成芜没，池塘作弃捐。别离忧怛怛，伏腊涕涟涟。露菊班丰镐，秋蔬影涧瀍。共谁论昔事，几处有新阡。富贵空回首，喧争懒着鞭。兵戈尘漠漠，江汉月娟娟。局促看秋燕，萧疏听晚蝉。雕虫蒙记忆，烹鲤问沈绵。卜羡君平杖，偷存子敬毡。囊虚把钗钏，米尽坼花钿。甘子阴凉叶，茅斋八九椽。阵图沙北岸，市暨瀼西巅。羁绊心常折，栖迟病即痊。紫收岷岭芋，白种陆池莲。色好梨胜颊，穰多栗过拳。敕厨唯一味，求饱或三鳣。儿去看鱼笱，人来坐马鞯。缚柴门窄窄，通竹溜涓涓。堑抵公畦棱，村依野庙壖。缺篱将棘拒，倒石赖藤缠。借问频朝谒，何如稳醉眠。谁云行不逮，自觉坐能坚。雾雨银章涩，馨香粉署妍。紫鸾无近远，黄雀任翩翾。困学违从众，明公各勉旃。声华夹宸极，早晚到星躔。恳谏留匡鼎，诸儒引服虔。不逢输鲠直，会是正陶甄。宵旰忧虞轸，黎元疾苦骈。云台终日画，青简为谁编。行路难何有，招寻兴已专。由来具飞檝，𫏐拟控鸣弦。身许双峰寺，门求七祖禅。落帆追宿昔，衣褐向真诠。安石名高晋，昭王客赴燕。途中非阮籍，查上似张骞。披拂云宁在，淹留景不延。风期终破浪，水怪莫飞涎。他日辞神女，伤春怯杜鹃。淡交随聚散，泽国绕回旋。本自依迦叶，何曾藉偓佺。𬬻峰生转盻，橘井尚高褰。东走穷归鹤，南征尽跕鸢。晚闻多妙教，卒践塞前愆。顾凯丹青列，头陀琬琰镌。众香深黯黯，几地肃芊芊。勇猛为心极，清羸任体孱。金蓖空刮眼，镜象未离铨。",
        "object_id": "a3aec75e-d67c-4a40-920a-c3ccbac03993"
    },
    {
        "title": "述古三首 二",
        "author": "杜甫",
        "content": "市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷为本，邪赢无乃劳。舜举十六相，身尊道何高。秦时任商鞅，法令如牛毛。",
        "object_id": "751c9ca7-3522-455f-9af1-42be0901e4a9"
    },
    {
        "title": "归雁二首 一",
        "author": "杜甫",
        "content": "万里衡阳雁，今年又北归。双双瞻客上，一一背人飞。云里相呼疾，沙边自宿稀。系书元浪语，愁寂故山薇。",
        "object_id": "c3c45810-1845-4140-ac61-bb875c8a6488"
    },
    {
        "title": "雨不绝",
        "author": "杜甫",
        "content": "鸣雨既过渐细微，映空摇飏如丝飞。阶前短草泥不乱，院里长条风乍稀。舞石旋应将乳子，行云莫自湿仙衣。眼边江舸何匆促，未待安流逆浪归。",
        "object_id": "5cd5c586-f560-4a72-acea-f2674561aabb"
    },
    {
        "title": "玉腕骝",
        "author": "杜甫",
        "content": "闻说荆南马，尚书玉腕骝。顿骖飘赤汗，踞蹐顾长楸。胡虏三年入，乾坤一战收。举鞭如有问，欲伴习池游。",
        "object_id": "8584c5a1-b204-481e-b6fd-3eb4b70ec209"
    },
    {
        "title": "李监宅",
        "author": "杜甫",
        "content": "尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。",
        "object_id": "9ac8ab3a-5948-40f6-a552-ac94361bfe7e"
    },
    {
        "title": "蜀相",
        "author": "杜甫",
        "content": "丞相祠堂何处寻，锦官城外柏森森。映堦碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。",
        "object_id": "a353dcb1-12cc-4ca8-af1e-55d1d62445f8"
    },
    {
        "title": "有感五首 五",
        "author": "杜甫",
        "content": "盗灭人还乱，兵残将自疑。登坛名绝假，报主尔何迟。领郡辄无色，之官皆有词。愿闻哀痛诏，端拱问疮痍。",
        "object_id": "1176aa60-c713-464f-bcf8-b48cb11a1af6"
    },
    {
        "title": "春日江村五首 二",
        "author": "杜甫",
        "content": "迢递来三蜀，蹉跎有六年。客身逢故旧，发兴自林泉。过懒从衣结，频游任履穿。藩篱无限景，恣意买江天。",
        "object_id": "c9dd1e11-5396-498a-a228-9afeb720dc41"
    },
    {
        "title": "乾元中寓居同谷县作歌七首 二",
        "author": "杜甫",
        "content": "长镵长镵白木柄，我生托子以为命。黄精无苗山雪盛，短衣数挽不掩胫。此时与子空归来，男呻女吟四壁静。鸣呼二歌兮歌始放，邻里为我色惆怅。",
        "object_id": "c4b14b05-2686-43b7-9006-ceda18052b2a"
    },
    {
        "title": "太子张舍人遗织成褥段",
        "author": "杜甫",
        "content": "客从西北来，遗我翠织成。开缄风涛涌，中有掉尾鲸。逶迤罗水族，琐细不足名。客云充君褥，承君终宴荣。空堂魑魅走，高枕形神清。领客珍重意，顾我非公卿。留之惧不祥，施之混柴荆。服饰定尊卑，大哉万古程。今我一贱老，裋褐更无营。煌煌珠宫物，寝处祸所婴。叹息当路子，干戈尚纵横。掌握有权柄，衣马自肥轻。李鼎死岐阳，实以骄贵盈。来瑱赐自尽，气豪直阻兵。皆闻黄金多，坐见悔吝生。奈何田舍翁，受此厚贶情。锦鲸卷还客，始觉心和平。振我麤席尘，愧客茹藜羹。",
        "object_id": "3e025699-a493-49b3-8b9d-be47fd65a2ae"
    },
    {
        "title": "公安县怀古",
        "author": "杜甫",
        "content": "野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。",
        "object_id": "08b0af5b-c537-4546-aadd-07e0b35d86ea"
    },
    {
        "title": "奉和严中丞西城晚眺十韵",
        "author": "杜甫",
        "content": "汲黯匡君切，廉颇出将频。直词才不世，雄略动如神。政简移风速，诗清立意新。层城临暇景，绝域望余春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗。花罗封蛱蝶，瑞锦送麒麟。辞第输高义，观图忆古人。征南多兴绪，事业暗相亲。",
        "object_id": "63d30939-2ba1-4403-a51e-774249ba209b"
    },
    {
        "title": "三川观水涨二十韵",
        "author": "杜甫",
        "content": "我经华原来，不复见平陆。北上唯土山，连山走穷谷。火云无时出，飞电常在目。自多穷岫雨，行潦相豗蹙。蓊匌川气黄，群流会空曲。清晨望高浪，忽谓阴崖踣。恐泥窜蛟龙，登危聚麋鹿。枯查卷拔树，礧磈共充塞。声吹鬼神下，势阅人代速。不有万穴归，何以尊四渎。及观泉源涨，反惧江海覆。漂沙坼岸去，漱壑松柏秃。乘陵破山门，回斡裂地轴。交洛赴洪河，及关岂信宿。应沈数州没，如听万室哭。秽浊殊未清，风涛怒犹蓄。何时通舟车，阴气不黪黩。浮生有荡汨，吾道正羁束。人寰难容身，石壁滑侧足。云雷此不已，艰险路更跼。普天无川梁，欲济愿水缩。因悲中林士，未脱众鱼腹。举头向苍天，安得骑鸿鹄。",
        "object_id": "212bf433-f47a-4f05-84d1-172804896869"
    },
    {
        "title": "见王监兵马使说近山有白黑二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗 一",
        "author": "杜甫",
        "content": "雪飞玉立尽清秋，不惜奇毛恣远游。在野只教心力破，千人何事网罗求。一生自猎知无敌，百中争能耻下韝。鹏碍九天须却避，兔藏三穴莫深忧。",
        "object_id": "e359ecda-4561-43e9-aaa0-4a5ab5d1f3fd"
    },
    {
        "title": "归雁二首 二",
        "author": "杜甫",
        "content": "欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。",
        "object_id": "bba246a1-13b5-432c-a91b-d3b963150a9f"
    },
    {
        "title": "重过何氏五首 二",
        "author": "杜甫",
        "content": "山雨尊仍在，沙沈榻未移。犬迎曾宿客，鸦护落巢儿。云薄翠微寺，天清黄子陂。向来幽兴极，步屣过东篱。",
        "object_id": "dcac42cf-0623-45f1-98d7-9f710dec8863"
    },
    {
        "title": "落日",
        "author": "杜甫",
        "content": "落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌散千忧。",
        "object_id": "09f26016-922c-4bb4-a70f-a846c5b03661"
    },
    {
        "title": "遣兴三首 二",
        "author": "杜甫",
        "content": "高秋登塞山，南望马邑州。降虏东击胡，壮健尽不留。穹庐莽牢落，上有行云愁。老弱哭道路，愿闻甲兵休。邺中事反复，死人积如丘。诸将已茅土，载驱谁与谋。",
        "object_id": "140c81ac-b857-408f-bf47-8938c1b2e048"
    },
    {
        "title": "中夜",
        "author": "杜甫",
        "content": "中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。",
        "object_id": "608a59d1-b256-4b9a-ad3c-068df67a9caa"
    },
    {
        "title": "述古三首 三",
        "author": "杜甫",
        "content": "汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共裴回。休运终四百，图画在云台。",
        "object_id": "dd0c9db7-7bbe-4d64-9fa6-e70fc28690d4"
    },
    {
        "title": "七月一日题终明府水楼二首 一",
        "author": "杜甫",
        "content": "高栋曾轩已自凉，秋风此日洒衣裳。翛然欲下阴山雪，不去非无汉署香。绝辟过云开锦绣，疏松夹水奏笙簧。看君宜著王乔履，真赐还疑出尚方。",
        "object_id": "de2c4fcb-b84a-48a2-aa95-d224db25259a"
    },
    {
        "title": "甘林",
        "author": "杜甫",
        "content": "舍舟越西冈，入林解我衣。青刍适马性，好鸟知人归。晨光映远岫，夕露见日晞。迟暮少寝食，清旷喜荆扉。经过倦俗态，在野无所违。试问甘藜藿，未肯羡轻肥。喧静不同科，出处各天机。勿矜朱门是，陋此白屋非。明朝步邻里，长老可以依。时危赋敛数，脱粟为尔挥。相携行豆田，秋花霭菲菲。子实不得吃，货市送王畿。尽添军旅用，迫此公家威。主人长跪问，戎马何时稀。我衰易悲伤，屈指数贼围。劝其死王命，慎莫远奋飞。",
        "object_id": "6a3c8790-6ad2-47ce-8295-ee5512ba2d28"
    },
    {
        "title": "秦州杂诗二十首 十五",
        "author": "杜甫",
        "content": "未暇泛苍海，悠悠兵马间。塞门风落木，客舍雨连山。阮籍行多兴，庞公隐不还。东柯遂疏懒，休镊鬓毛斑。",
        "object_id": "ccea1bac-1e88-45d6-859a-91e8cf29e811"
    },
    {
        "title": "送严侍郎到绵州同登杜使君江楼",
        "author": "杜甫",
        "content": "野兴每难尽，江楼延赏心。归朝送使节，落景惜登临。稍稍烟集渚，微微风动襟。重船依浅濑，轻鸟度层阴。槛峻背幽谷，窗虚交茂林。灯光散远近，月彩静高深。城拥朝来客，天横醉后参。穷途衰谢意，苦调短长吟。此会共能几，诸孙贤至今。不劳朱户闭，自待白河沈。",
        "object_id": "11d6a21c-af79-4347-91b6-27c5009d8b42"
    },
    {
        "title": "上白帝城二首 一",
        "author": "杜甫",
        "content": "江城含变态，一上一回新。天欲今朝雨，山归万古春。英雄余事业，衰迈久风尘。取醉他乡客，相逢故国人。兵戈犹拥蜀，赋敛强输秦。不是烦形胜，深惭畏损神。",
        "object_id": "3a292ae6-2955-4cbb-af62-fc78e4982c7a"
    },
    {
        "title": "赠李八秘书别三十韵",
        "author": "杜甫",
        "content": "往时中补右，扈跸上元初。反气凌行在，妖星下直庐。六龙瞻汉阙，万骑略姚墟。玄朔回天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除。文园多病后，中散旧交疏。飘泊哀相见，平生意有余。风烟巫峡远，台榭楚宫虚。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山家药正锄。台星入朝谒，使节有吹嘘。西蜀灾长弭，南翁愤始摅。对敭抏士卒，干没费仓储。势藉兵须用，功无礼忽诸。御鞍金騕袅，宫砚玉蟾蜍。拜舞银钩落，恩波锦帕舒。此行非不济，良友昔相于。去斾依颜色，沿流想疾徐。沈绵疲井臼，倚薄似樵渔。乞米烦佳客，钞诗听小胥。杜陵斜晚照，潏水带寒淤。莫话清溪发，萧萧白暎梳。",
        "object_id": "20a6a82e-639c-4244-a3c4-193f16fd0b57"
    },
    {
        "title": "敬寄族弟唐十八使君",
        "author": "杜甫",
        "content": "与君陶唐后，盛族多其人。圣贤冠史籍，枝派罗源津。在今气磊落，巧伪莫敢亲。介立实吾弟，济时肯杀身。物白讳受玷，行高无污真。得罪永泰末，放之五溪滨。鸾凤有铩翮，先儒曾抱麟。雷霆霹长松，骨大却生筋。一失不足伤，念子孰自珍。泊舟楚宫岸，恋阙浩酸辛。除名配清江，厥土巫峡邻。登陆将首途，笔札枉所申。归朝跼病肺，叙旧思重陈。春风洪涛壮，谷转颇弥旬。我能泛中流，搪突鼍獭瞋。长年已省柁，慰此贞良臣。",
        "object_id": "47efe0be-f2da-4171-9d3b-abd166ae86f9"
    },
    {
        "title": "曲江二首 一",
        "author": "杜甫",
        "content": "一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，花边高冢卧麒麟。细推物理须行乐，何用浮名绊此身。",
        "object_id": "d954e300-4edc-4819-8b39-8da5d11b7592"
    },
    {
        "title": "渡江",
        "author": "杜甫",
        "content": "春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。",
        "object_id": "d10fbfdb-8ed3-4bbc-8e9b-d42b59a97ad9"
    },
    {
        "title": "春日江村五首 三",
        "author": "杜甫",
        "content": "种竹交加翠，栽桃烂熳红。经心石镜月，到面雪山风。赤管随王命，银章付老翁。岂知牙齿落，名玷荐贤中。",
        "object_id": "c8928378-7719-4940-a9b9-848d78b21d5b"
    },
    {
        "title": "悲陈陶",
        "author": "杜甫",
        "content": "孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面北向啼，日夜更望官军至。",
        "object_id": "f3c09e9e-e471-4489-9d3f-a598832ac638"
    },
    {
        "title": "莫相疑行",
        "author": "杜甫",
        "content": "男儿生无所成头皓白，牙齿欲落真可惜。忆献三赋蓬莱宫，自怪一日声辉赫。集贤学士如堵墙，观我落笔中书堂。往时文彩动人主，此日饥寒趋路旁。晚将末契托年少，当面输心背面笑。寄谢悠悠世上儿，不争好恶莫相疑。",
        "object_id": "840f36d1-df6e-4cfe-87ac-692fc102ff44"
    },
    {
        "title": "重题郑氏东亭",
        "author": "杜甫",
        "content": "华亭入翠微，秋日乱清晖。崩石欹山树，清涟曳水衣。紫鳞冲岸跃，苍隼护巢归。向晚寻征路，残云傍马飞。",
        "object_id": "10022fe3-6956-474b-b41e-531c8ef9fc16"
    },
    {
        "title": "奉济驿重送严公四韵",
        "author": "杜甫",
        "content": "远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。",
        "object_id": "c2c83ee2-940f-4ae3-9ab3-4f509d2991f3"
    },
    {
        "title": "送元二适江左",
        "author": "杜甫",
        "content": "乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。",
        "object_id": "0549697d-6b1c-45e1-a103-3544530cf6c1"
    },
    {
        "title": "乾元中寓居同谷县作歌七首 三",
        "author": "杜甫",
        "content": "有弟有弟在远方，三人各瘦何人强。生别展转不相见，胡尘暗天道路长。东飞驾鹅后鹙鸧，安得送我置汝旁。鸣呼三歌兮歌三发，汝归何处收兄骨。",
        "object_id": "64e97927-ce01-4928-a011-37716827baeb"
    },
    {
        "title": "公安送李二十九弟晋肃入蜀余下沔鄂",
        "author": "杜甫",
        "content": "正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。",
        "object_id": "6cd30e4e-275a-4d8e-afa0-b0e03200f8ef"
    },
    {
        "title": "秦州杂诗二十首 十六",
        "author": "杜甫",
        "content": "东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。",
        "object_id": "da625d4b-a775-4c5e-9860-4bfe89e481ce"
    },
    {
        "title": "卜居",
        "author": "杜甫",
        "content": "浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双㶉𫛶对沈浮。东行万里堪乘兴，须向山阴上小舟。",
        "object_id": "ffa6c105-9135-4b40-91e9-760296dc673b"
    },
    {
        "title": "崔评事弟许相迎不到应虑老夫见泥雨怯出必愆佳期走笔戏简",
        "author": "杜甫",
        "content": "江阁要宾许马迎，午时起坐自天明。浮云不负青春色，细雨何孤白帝城。身过花间霑湿好，醉于马上往来轻。虚疑皓首冲泥怯，实少银鞍傍险行。",
        "object_id": "d86d1df4-dba7-4ef2-9efc-9111c80ae92e"
    },
    {
        "title": "遣兴三首 三",
        "author": "杜甫",
        "content": "丰年孰云迟，甘泽不在早。耕田秋雨足，禾黍已映道。春苗九月交，颜色同日老。劝汝衡门士，忽悲尚枯槁。时来展材力，先后无丑好。但讶鹿皮翁，忘机对芳草。",
        "object_id": "fb0cdaa5-706e-4765-95a3-95cc78fd27b9"
    },
    {
        "title": "观打鱼歌",
        "author": "杜甫",
        "content": "绵州江水之东津，鲂鱼鱍鱍色胜银。渔人漾舟沈大网，截江一拥数百鳞。众鱼常才尽却弃，赤鲤腾出如有神。潜龙无声老蛟怒，回风飒飒吹沙尘。饔子左右挥双刀，脍飞金盘白雪高。徐州秃尾不足忆，汉阴槎头远遁逃。鲂鱼肥美知第一，既饱欢娱亦萧瑟。君不朝来割素鬐，咫尺波涛永相失。",
        "object_id": "0ddd5e1f-b4a4-4973-a9ac-d379dd22ff8e"
    },
    {
        "title": "七月一日题终明府水楼二首 二",
        "author": "杜甫",
        "content": "宓子弹琴邑宰日，终军弃𦈡英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看弈棋。",
        "object_id": "d87ed489-916b-4f7a-8a7d-fdf3078ef511"
    },
    {
        "title": "重过何氏五首 三",
        "author": "杜甫",
        "content": "落日平台上，春风啜茗时。石阑斜点笔，桐叶坐题诗。翡翠鸣衣桁，蜻蜓立钓丝。自今幽兴熟，来往亦无期。",
        "object_id": "66369c6e-ff5b-49e3-b2c9-4ec90030ee6f"
    },
    {
        "title": "独酌",
        "author": "杜甫",
        "content": "步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。",
        "object_id": "a1e5f620-d20f-4366-8cde-0ce540fcd107"
    },
    {
        "title": "严中丞枉驾见过",
        "author": "杜甫",
        "content": "元戎小队出郊坰，问柳寻花到野亭。川合东西瞻使节，地分南北任流萍。扁舟不独如张翰，白帽还应似管宁。寂寞江天云雾里，何人道有少微星。",
        "object_id": "35976f47-d2ee-4703-82c3-7c675e65929b"
    },
    {
        "title": "喜雨",
        "author": "杜甫",
        "content": "南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。",
        "object_id": "642a76f7-5cef-4296-a804-1e9c47694e42"
    },
    {
        "title": "向夕",
        "author": "杜甫",
        "content": "畎亩孤城外，江村乱水中。深山催短景，乔木易高风。鹤下云汀近，鸡栖草屋同。琴书散明烛，长夜始堪终。",
        "object_id": "5a5adb2b-8b62-4798-864c-a68fb6a42e1d"
    },
    {
        "title": "小寒食舟中作",
        "author": "杜甫",
        "content": "佳辰强饭食犹寒，隐几萧条带鹖冠。春水船如天上坐，老年花似雾中看。娟娟戏蝶过闲幔，片片轻鸥下急湍。云白山清万余里，愁看直北是长安。",
        "object_id": "b6be3e45-97f6-4b6e-a61a-860fb324b6a1"
    },
    {
        "title": "曲江二首 二",
        "author": "杜甫",
        "content": "朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。",
        "object_id": "23834447-1596-4ba9-ab2b-3db0d39108bb"
    },
    {
        "title": "上白帝城二首 二",
        "author": "杜甫",
        "content": "白帝空祠庙，孤云自往来。江山城宛转，栋宇客裴回。勇略今何在，当年亦壮哉。后人将酒肉，虚殿日尘埃。谷鸟鸣还过，林花落又开。多惭病无力，骑马入青苔。",
        "object_id": "d96c86d0-8a1d-477e-be76-96b9443598ad"
    },
    {
        "title": "寄刘峡州伯华使君四十韵",
        "author": "杜甫",
        "content": "峡内多云雨，秋来尚郁蒸。远山朝白帝，深水谒彝陵。迟暮嗟为客，西南喜得朋。哀猿更起坐，落雁失飞腾。伏枕思琼树，临轩对玉绳。青松寒不落，碧海阔逾澄。昔岁文为理，群公价尽增。家声同令闻，时论以儒称。太后当朝肃，多才接迹升。翠虚捎魍魉，丹极上鹍鹏。宴引春壶满，恩分夏簟冰。雕章五色笔，紫殿九华灯。学并卢王敏，书偕褚薛能。老兄真不坠，小子独无承。近有风流作，聊从月继征。放蹄知赤骥，捩翅服苍鹰。卷轴来何晚，襟怀庶可凭。会期吟讽数，益破旅愁凝。雕刻初谁料，纤毫欲自矜。神融蹑飞动，战胜洗侵凌。妙取筌蹄弃，高宜百万层。白头遗恨在，青竹几人登。回首追谈笑，劳歌跼寝兴。年华纷已矣，世故莽相仍。刺史诸侯贵，郎官列宿应。潘生骖阁远，黄霸玺书增。乳贙号攀石，饥鼯诉落藤。药囊亲道士，灰劫问胡僧。凭久乌皮折，簪稀白帽棱。林居看蚁穴，野食行鱼罾。筋力交雕丧，飘零免战兢。皆为百里宰，正似六安丞。姹女萦新裹，丹砂冷旧秤。但求椿寿永，莫虑杞天崩。炼骨调情性，张兵挠棘矜。养生终自惜，伐数必全惩。政术甘疏诞，词场愧服膺。展怀诗诵鲁，割爱酒如渑。咄咄宁书字，冥冥欲避矰。江湖多白鸟，天地有青蝇。",
        "object_id": "57d76232-2003-4be8-98d5-3a435a067c71"
    },
    {
        "title": "江汉",
        "author": "杜甫",
        "content": "江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。",
        "object_id": "0d699470-bc8e-49d9-85e5-b1987b01c2dd"
    },
    {
        "title": "又观打鱼",
        "author": "杜甫",
        "content": "苍江鱼子清晨集，设网提纲万鱼急。能者操舟疾若风，撑突波涛挺叉入。小鱼脱漏不可记，半死半生犹戢戢。大鱼伤损皆垂头，屈强泥沙有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷。干戈兵革鬬未止，凤凰麒麟安在哉？吾徒胡为纵此乐，暴殄天物圣所哀。",
        "object_id": "c132205d-193f-4bf9-be2f-6c58f53a9853"
    },
    {
        "title": "见王监兵马使说近山有白黑二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗 二",
        "author": "杜甫",
        "content": "黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空祗一日，金眸玉爪不凡才。",
        "object_id": "59e81bbb-8a37-4a43-882c-884d34a754e9"
    },
    {
        "title": "题张氏隐居二首 一",
        "author": "杜甫",
        "content": "春山无伴独相求，伐木丁丁山更幽。涧道余寒历冰雪，石门斜日到林丘。不贪夜识金银气，远害朝看糜鹿游。乘兴杳然迷出处，对君疑是泛虚舟。",
        "object_id": "cf913d33-9ec7-4d06-a644-07dc1adafde1"
    },
    {
        "title": "悲青坂",
        "author": "杜甫",
        "content": "我军青坂在东门，天寒饮马太白窟。黄头奚儿日向西，数骑弯弓敢驰突。山雪河冰野萧𫗋，青是烽烟白人骨。",
        "object_id": "ee982ff4-8ff7-4f1c-b955-a6f395fb5854"
    },
    {
        "title": "乾元中寓居同谷县作歌七首 四",
        "author": "杜甫",
        "content": "有妹有妹在锺离，良人早殁诸孤痴。长淮浪高蛟龙怒，十年不见来何时。扁舟欲往箭满眼，杳杳南国多旌旗。鸣呼四歌兮歌四奏，林猿为我啼清昼。",
        "object_id": "d9068fa3-4453-4d44-845f-1a4ab4186a1a"
    },
    {
        "title": "忆昔行",
        "author": "杜甫",
        "content": "忆昔北寻小有洞，洪河怒涛过轻舸。辛勤不见华盖君，艮岑青辉惨幺麽。千崖无人万壑静，三步回头五步坐。秋山眼冷魂未归，仙赏心违泪交堕。弟子谁依白茅室，卢老独启青铜锁。巾拂香余捣药尘，阶除灰死烧丹火。悬圃沧洲莽空阔，金节羽衣飘婀娜。落日初霞闪余映，倏忽东西无不可。松风涧水声合时，青兕黄熊啼向我。徒然咨嗟抚遗迹，至今梦想犹佐。秘诀隐文须内教，晚岁何功使愿果。更讨衡阳董炼师，南浮早鼓潇湘柁。",
        "object_id": "8e416ce8-2636-46ef-b193-83fe64d189e9"
    },
    {
        "title": "秦州杂诗二十首 十七",
        "author": "杜甫",
        "content": "边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。",
        "object_id": "f5d1ccf8-66f3-4c96-aa51-a935cd0b71d4"
    },
    {
        "title": "广州段功曹到得杨五长史谭书功曹却归聊寄此诗",
        "author": "杜甫",
        "content": "卫青开幕府，杨仆将楼船。汉节梅花外，春城海水边。铜梁书远及，珠浦使将旋。贫病他乡老，烦君万里传。",
        "object_id": "069d67fe-d21b-4f83-b2ae-de6cb3af910b"
    },
    {
        "title": "章梓州水亭",
        "author": "杜甫",
        "content": "城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。",
        "object_id": "d4483613-0e22-4a92-b300-32a04e7b795e"
    },
    {
        "title": "春日江村五首 四",
        "author": "杜甫",
        "content": "扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。邻家送鱼鳖，问我数能来。",
        "object_id": "22063a2e-01e8-4550-ade4-56e43fe96672"
    },
    {
        "title": "白露",
        "author": "杜甫",
        "content": "白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。",
        "object_id": "e998ebcb-484e-4633-b2c0-1af1d716695a"
    },
    {
        "title": "别蔡十四著作",
        "author": "杜甫",
        "content": "贾生恸哭后，寥落无其人。安知蔡夫子，高义迈等伦。献书谒皇帝，志以清风尘。流涕洒丹极，万乘为酸辛。天地则创痍，朝廷当正臣。异才复间出，周道日惟新。使蜀见知己，别颜始一伸。主人薨城府，扶榇归咸秦。巴道此相逢，会我病江滨。忆念凤翔都，聚散俄十春。我衰不足道，但愿子意陈。稍令社稷安，自契鱼水亲。我虽消渴甚，敢望帝力勤。尚思未朽骨，复睹耕桑民。积水架三峡，浮龙倚长津。扬舲洪涛间，仗子济物身。鞍马下秦塞，王城通北辰。玄甲聚不散，兵久食恐贫。穷谷无粟帛，使者来相因。若凭南辕吏，书札到天垠。",
        "object_id": "bb0dd009-15ad-4537-ab58-29593bc44970"
    },
    {
        "title": "宴王使君宅题二首 一",
        "author": "杜甫",
        "content": "汉主追韩信，苍生起谢安。吾徒自漂泊，世事各艰难。逆旅招邀近，他乡思绪宽。不材甘朽质，高卧岂泥蟠。",
        "object_id": "bdc426bc-334e-4fd8-bc4c-3ba0e3fcbe4e"
    },
    {
        "title": "重过何氏五首 四",
        "author": "杜甫",
        "content": "颇怪朝参懒，应耽野趣长。雨抛金锁甲，苔卧绿沈枪。手自移蒲柳，家才足稻粱。看君用幽意，白日到羲皇。",
        "object_id": "5730ab68-4012-414b-916a-748fc81583e3"
    },
    {
        "title": "一室",
        "author": "杜甫",
        "content": "一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。",
        "object_id": "653beb5d-33b0-40bf-8877-3fe058dd473c"
    },
    {
        "title": "徐步",
        "author": "杜甫",
        "content": "整履步青芜，荒庭日欲晡。芹泥随燕觜，花蘂上蜂须。把酒从衣湿，吟诗信杖扶。敢论才见忌，实有醉如愚。",
        "object_id": "7392d578-301d-4562-98b0-2cb5086b62bf"
    },
    {
        "title": "送梓州李使君之任",
        "author": "杜甫",
        "content": "籍甚黄丞相，能名自颍川。近看除刺史，还喜得吾贤。五马何时到，双鱼会早传。老思筇竹杖，冬要锦衾眠。不作临岐恨，惟听举最先。火云挥汗日，山驿醒心泉。遇害陈公殒，于今蜀道怜。君行射洪县，为我一潸然。",
        "object_id": "522051e4-d5f3-4417-886a-93f2a54b6a7d"
    },
    {
        "title": "送韦郎司直归成都",
        "author": "杜甫",
        "content": "窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。",
        "object_id": "0d99511b-3c00-46f9-9f6a-142a52914f9e"
    },
    {
        "title": "宿江边阁",
        "author": "杜甫",
        "content": "暝色延山径，高斋次水门。薄云岩际宿，孤月浪中翻。鹳鹤追飞静，豺狼得食喧。不眠忧战伐，无力正乾坤。",
        "object_id": "5564daec-7353-412f-8979-50a31cfc7339"
    },
    {
        "title": "昔游",
        "author": "杜甫",
        "content": "昔谒华盖君，深求洞宫脚。玉棺已上天，白日亦寂莫。暮升艮岑顶，巾几犹未却。弟子四五人，入来泪俱落。余时游名山，发轫在远壑。良觌违夙愿，含凄向寥廓。林昏罢幽磬，竟夜伏石阁。王乔下天坛，微月映皓鹤。晨溪向虚𫘝，归径行已昨。岂辞青鞋胝，怅望金匕药。东蒙赴旧隐，尚忆同志乐。休事董先生，于今独萧索。胡为客关塞，道意久衰薄。妻子亦何人，丹砂负前诺。虽悲鬒发变，未忧筋力弱。扶藜望清秋，有兴入庐霍。",
        "object_id": "1569e1de-29bd-4e84-a55a-7d300a92e6a7"
    },
    {
        "title": "乾元中寓居同谷县作歌七首 五",
        "author": "杜甫",
        "content": "四山多风溪水急，寒雨飒飒枯树湿。黄蒿古城云不开，白狐跳梁黄狐立。我生何为在穷谷，中夜起坐万感集。鸣呼五歌兮歌正长，魂招不来归故乡。",
        "object_id": "e93a77e9-6f3f-4f80-ac47-02924d3acfd1"
    },
    {
        "title": "晓望",
        "author": "杜甫",
        "content": "白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。",
        "object_id": "3dcf8e32-9912-4634-bcf6-82dec4e0f31c"
    },
    {
        "title": "季秋苏五弟缨江楼夜宴崔十三评事韦少府侄三首 一",
        "author": "杜甫",
        "content": "峡险江惊急，楼高月迥明。一时今夕会，万里故乡情。星落黄姑渚，秋辞白帝城。老人因酒病，坚坐看君倾。",
        "object_id": "edfc3534-4103-4c5f-965e-72778db7bc01"
    },
    {
        "title": "题张氏隐居二首 二",
        "author": "杜甫",
        "content": "之子时相见，邀人晚兴留。霁潭鳣发发，春草鹿呦呦。杜酒偏劳劝，张棃不外求。前村山路险，归醉每无愁。",
        "object_id": "b8e70521-2e35-4f23-bde4-64b7cc9a0400"
    },
    {
        "title": "春日江村五首 五",
        "author": "杜甫",
        "content": "群盗哀王粲，中年召贾生。登楼初有作，前席竟为荣。宅入先贤传，才高处士名。异时怀二子，春日复含情。",
        "object_id": "81144889-f17a-4590-bbeb-5a9fdb7fcf4d"
    },
    {
        "title": "武侯庙",
        "author": "杜甫",
        "content": "遗庙丹青落，空山草木长。犹闻辞后主，不复卧南阳。",
        "object_id": "a8f63a15-ac80-463f-9abf-c7d3b238d289"
    },
    {
        "title": "夔府书怀四十韵",
        "author": "杜甫",
        "content": "昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船泛，中原鼓角悲。贼壕连白翟，战瓦落丹墀。先帝严灵寝，宗臣切受遗。恒山犹突骑，辽海竞张旗。田父嗟胶漆，行人避蒺藜。总戎存大体，降将餙卑词。楚贡何年绝，尧封旧俗疑。长吁翻北寇，一望卷西夷。不必陪玄圃，超然待具茨。凶兵铸农器，讲殿辟书帷。庙算高难测，天忧实在兹。形容真潦倒，荅效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。绿林宁小患，云梦欲难追。即事须尝胆，苍生可察眉。议堂犹集凤，正观是元龟。处处喧飞檄，家家急竞锥。萧车安不定，蜀使下何之。钓濑疏坟籍，耕岩进弈棋。地蒸余破扇，冬煖更纤𫄨。豺遘哀登楚麟伤泣象尼。衣冠迷适越，藻绘忆游睢。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业，凡百慎交绥。",
        "object_id": "f7860ea4-d771-4091-8590-dbaa77bf1729"
    },
    {
        "title": "种莴苣",
        "author": "杜甫",
        "content": "阴阳一错乱，骄蹇不复理。枯旱于其中，炎方惨如毁。植物半蹉跎，嘉生将已矣。云雷歘奔命，师伯集所使。指麾赤白日，澒洞青光起。雨声先已风，散足尽西靡。山泉落沧江，霹雳犹在耳。终朝纡飒沓，信宿罢潇洒。堂下可以畦，呼童对经始。苣兮蔬之常，随事蓺其子。破块数席间，荷锄功易止。两旬不甲坼，空惜埋泥滓。野苋迷汝来，宗生实于此。此辈岂无秋，亦蒙寒露委。翻然出地速，滋蔓户庭毁。因知邪干正，掩抑至没齿。贤良虽得禄，守道不封己。拥寒败芝兰，众多盛荆杞。中园陷萧艾，老圃永为耻。登于白玉盘，藉以如霞绮。苋也无所施，胡颜入筐篚。",
        "object_id": "a44b9d2a-65fb-40d6-ba19-6cea71b89b53"
    },
    {
        "title": "清明二首 一",
        "author": "杜甫",
        "content": "朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚霑焦举为寒食，实藉严君卖卜钱。钟鼎山林各天性，浊醪粗饭任吾年。",
        "object_id": "f69f9c09-d812-4d6a-9650-bbbbcad29caa"
    },
    {
        "title": "曲江对酒",
        "author": "杜甫",
        "content": "苑外江头坐不归，水精春殿转霏微。桃花细逐杨花落，黄鸟时兼白鸟飞。纵饮久判人共弃，懒朝真与世相违。吏情更觉沧洲远，老大悲伤未拂衣。",
        "object_id": "acc3a0aa-9e2e-4d09-a9e7-afc040bcdd31"
    },
    {
        "title": "夜宿西阁晓呈元二十一曹长",
        "author": "杜甫",
        "content": "城暗更筹急，楼高雨雪微。稍通绡幕霁，远带玉绳稀。门鹊晨光起，墙乌宿处飞。寒江流甚细，有意待人归。",
        "object_id": "d1ad17df-2a5c-4f93-af23-b66893e495f3"
    },
    {
        "title": "哀江头",
        "author": "杜甫",
        "content": "少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在，血污游魂归不得。清渭东流剑阁深，去住彼此无消息。人生有情泪霑臆，江水江花岂终极。黄昏胡骑尘满城，欲往城南忘南北。",
        "object_id": "8474f5c4-d18e-4b42-9702-19ad909b9ea2"
    },
    {
        "title": "幽人",
        "author": "杜甫",
        "content": "孤云亦群游，神物有所归。麟凤在赤霄，何当一来仪。往与惠荀辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓枻蓬莱池。崔嵬扶桑日，照耀珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促商山芝。五湖复浩荡，岁暮有余悲。",
        "object_id": "f23f7f4c-80d5-4f3d-9328-6f0032eaf2d0"
    },
    {
        "title": "越王楼歌",
        "author": "杜甫",
        "content": "绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。",
        "object_id": "a2c48eae-6285-411b-af3d-bb24b2520d4e"
    },
    {
        "title": "太岁日",
        "author": "杜甫",
        "content": "楚岸行将老，巫山坐复春。病多犹是客，谋拙竟何人。阊阖开黄道，衣冠拜紫宸。荣光悬日月，赐与出金银。愁寂鸳行断，参差虎穴邻。西江元下蜀，北斗故临秦。散地逾高枕，生涯脱要津。天边梅柳树，相见几回新。",
        "object_id": "de4dc63c-db19-48ac-84e5-480042f3df86"
    },
    {
        "title": "魏将军歌",
        "author": "杜甫",
        "content": "将军昔著从事衫，铁马驰突重两衔。披坚执锐略西极，昆仑月窟东崭岩。君门羽林万猛士，恶若哮虎子所监。五年起家列霜戟，一日过海收风帆。平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。星躔宝校金盘陀，夜骑天驷超天河。欃枪荧惑不敢动，翠蕤云旓相荡摩。吾为子起歌都护，酒阑插剑肝胆露。",
        "object_id": "67761270-0287-499c-b702-123d49c2786d"
    },
    {
        "title": "寒食",
        "author": "杜甫",
        "content": "寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。",
        "object_id": "61275a5a-1dce-4a0b-9491-a43c915c06d3"
    },
    {
        "title": "玩月呈汉中王",
        "author": "杜甫",
        "content": "夜深露气清，江月满江城。浮客转危坐，归舟应独行。关山同一照，乌鹊自多惊。欲得淮王术，风吹晕已生。",
        "object_id": "b8c7c683-7bc9-4fe3-bf8f-83561f4d5be4"
    },
    {
        "title": "孟氏",
        "author": "杜甫",
        "content": "孟氏好兄弟，养亲唯小园。承颜胝手足，坐客强盘[飧]。负米力葵外，读书秋树根。卜邻惭近舍，训子学谁门。",
        "object_id": "5f8937e3-49b1-4ee9-93fe-4ea590143f89"
    },
    {
        "title": "杜鹃",
        "author": "杜甫",
        "content": "西川有杜鹃，东川无杜鹃。涪万无杜鹃，云安有杜鹃。我昔游锦城，结庐锦水边。有竹一顷余，乔木上参天。杜鹃暮春至，哀哀叫其间。我见常再拜，重是古帝魂。生子百鸟巢，百鸟不敢嗔。仍为𫗪其子，礼若奉至尊。鸿雁及羔羊，有礼太古前。行飞与跪乳，识序如知恩。圣贤古法则，付与后世传。君看禽鸟情，犹解事杜鹃。今忽暮春间，值我病经年。身病不能拜，泪下如迸泉。",
        "object_id": "c507b869-c422-46dc-be74-0d9ca10a7217"
    },
    {
        "title": "宴王使君宅题二首 二",
        "author": "杜甫",
        "content": "泛爱容霜发，留欢卜夜闲。自吟诗送老，相劝酒开颜。戎马今何地，乡园独旧山。江湖堕清月，酩酊任扶还。",
        "object_id": "4874778c-f3c9-456b-a64d-4cfe107b40c4"
    },
    {
        "title": "天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峰嵚岑婵娟宛有尘外数致乃不知兴之所至而作是诗",
        "author": "杜甫",
        "content": "一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。",
        "object_id": "2c4755aa-a07d-4e0a-97b6-afdf906a3f00"
    },
    {
        "title": "梅雨",
        "author": "杜甫",
        "content": "南京西浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。",
        "object_id": "d30b4748-72eb-4f1d-b8de-99126216c38c"
    },
    {
        "title": "季秋苏五弟缨江楼夜宴崔十三评事韦少府侄三首 二",
        "author": "杜甫",
        "content": "明月生长好，浮云薄渐遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。",
        "object_id": "fe486143-8dbd-4391-ae7b-2a36a4858d2b"
    },
    {
        "title": "元日示宗武",
        "author": "杜甫",
        "content": "汝啼吾手战，吾笑汝身长。处处逢正月，迢迢滞远方。飘零还柏酒，衰病只藜床。训喻青衿子，名惭白首郎。赋诗犹落笔，献寿更称觞。不见江东弟，高歌泪数行。",
        "object_id": "471d5abe-d0cf-4dd2-a94b-ab5552be07d9"
    },
    {
        "title": "曲江对雨",
        "author": "杜甫",
        "content": "城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。",
        "object_id": "eb4e050e-22ed-4f7e-8b41-078534a7e01b"
    },
    {
        "title": "秦州杂诗二十首 十八",
        "author": "杜甫",
        "content": "地僻秋将尽，山高客未归。塞云多断绩，边日少光辉。警急烽常报，传闻檄屡飞。西戎外甥国，何得迕天威。",
        "object_id": "060f8950-7f13-4184-8a7d-d5eb30c3bf01"
    },
    {
        "title": "得广州张判官叔卿书使还以诗代意",
        "author": "杜甫",
        "content": "乡关胡骑远，宇宙蜀城偏。忽得炎州信，遥从月峡传。云深骠骑幕，夜隔孝廉船。却寄双愁眼，相思泪点悬。",
        "object_id": "2a57a598-b725-46c4-b02a-067039c14263"
    },
    {
        "title": "雷",
        "author": "杜甫",
        "content": "巫峡中宵动，沧江十月雷。龙虵不成蛰，天地划争回。却碾空山过，深蟠绝壁来。何须妒云雨，霹雳楚王台。",
        "object_id": "324ddb41-56fb-48a4-9ae5-2a4cc08bfc74"
    },
    {
        "title": "暇日小园散病将种秋菜督勒耕牛兼书触目",
        "author": "杜甫",
        "content": "不爱入州府，畏人嫌我真。及乎归茅宇，旁舍未曾嗔。老病忌拘束，应接丧精神。江邨意自放，林木心所欣。秋耕属地湿，山雨近甚匀。冬菁饭之半，牛力晚来新。深耕种数亩，未甚后四邻。嘉蔬既不一，名数颇具陈。荆巫非苦寒，采撷接青春。飞来两白鹤，暮啄泥中芹。雄者左翮垂，损伤已露筋。一步再流血，尚经矰缴勤。三步六号叫，志屈悲哀频。鸾皇不相待，侧颈诉高旻。杖藜俯沙渚，为汝鼻酸辛。",
        "object_id": "bc01d10d-a14f-40e0-9e3e-74a2a3c01115"
    },
    {
        "title": "北风",
        "author": "杜甫",
        "content": "北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。",
        "object_id": "5afe3c27-812c-4eed-bb30-74e657009e41"
    },
    {
        "title": "重过何氏五首 五",
        "author": "杜甫",
        "content": "到此应常宿，相留可判年。蹉跎暮容色，怅望好林泉。何路霑微禄，归山买薄田。斯游恐不遂，把酒意茫然。",
        "object_id": "2b147516-e870-4934-96da-02ee91b0046b"
    },
    {
        "title": "为农",
        "author": "杜甫",
        "content": "锦里烟尘外，江村八九家。圆荷浮小叶，细麦落轻花。卜宅从兹老，为农去国赊。远惭句漏令，不得问丹砂。",
        "object_id": "70d380f8-bc23-408b-8b97-d17b81beb068"
    },
    {
        "title": "巴西驿亭观江涨呈窦使君",
        "author": "杜甫",
        "content": "宿雨南江涨，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。",
        "object_id": "5536e9ad-1b12-4070-b6e0-908f7874e832"
    },
    {
        "title": "将赴成都草堂途中有作先寄严郑公五首 一",
        "author": "杜甫",
        "content": "得归茅屋赴成都，直为文翁再剖符。但使闾阎还揖让，敢论松竹久荒芜。鱼知丙穴由来美酒忆郫筒不用酤。五马旧曾谙小径，几回书札待潜夫。",
        "object_id": "d61e94df-d121-4e6e-93c4-a00ae7135c3e"
    },
    {
        "title": "绝句六首 一",
        "author": "杜甫",
        "content": "日出篱东水，云生舍北泥。竹高鸣翡翠，沙僻舞鹍鸡。",
        "object_id": "8379509c-ec9d-4644-9da0-80007c6acfa5"
    },
    {
        "title": "八阵图",
        "author": "杜甫",
        "content": "功盖三分国，名高八阵图。江流石不转，遗恨失吞吴。",
        "object_id": "927908c0-999f-4d3f-8192-d67d28f93576"
    },
    {
        "title": "解闷十二首 一",
        "author": "杜甫",
        "content": "草阁柴扉星散居，浪翻江黑雨飞初。山禽引子哺红果，溪友得钱留白鱼。",
        "object_id": "18580212-5d9c-4483-a89d-bd5e0b9c62c9"
    },
    {
        "title": "吾宗",
        "author": "杜甫",
        "content": "吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。",
        "object_id": "5f7fe6b3-f2ec-49ca-9184-fefb6ac4791c"
    },
    {
        "title": "戏作寄上汉中王二首 一",
        "author": "杜甫",
        "content": "云里不闻双雁过，掌中贪见一珠新。秋风袅袅吹江汉，只在他乡何处人。",
        "object_id": "5d1e2cf0-65a6-4b4f-8c24-0e507c1113fc"
    },
    {
        "title": "清明二首 二",
        "author": "杜甫",
        "content": "此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴鞠将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。风水春来洞庭阔，白蘋愁杀白头翁。",
        "object_id": "00a2e26b-5799-453b-bdc1-16b870e092be"
    },
    {
        "title": "秦州杂诗二十首 十九",
        "author": "杜甫",
        "content": "凤林戈未息，鱼海路常难。候火云烽峻，悬军幕井干。风连西极动，月过北庭寒。故老思飞将，何时议筑坛。",
        "object_id": "ca525a27-f594-438d-99ba-e7de2ec3ac0a"
    },
    {
        "title": "西阁口号",
        "author": "杜甫",
        "content": "山木抱云稠，寒江绕上头。雪崖才变石，风幔不依楼。社稷堪流涕，安危在运筹。看君话王室，感动几销忧。",
        "object_id": "134597c9-e2f1-42cc-9891-d201d5fb542c"
    },
    {
        "title": "乾元中寓居同谷县作歌七首 六",
        "author": "杜甫",
        "content": "南有龙兮在山湫，古木巃嵷枝相樛。木叶黄落龙正蛰，蝮蛇东来水上游。我行怪此安敢出，拔剑欲斩且复休。鸣呼六歌兮歌思迟，溪壑为我回春姿。",
        "object_id": "143fe577-0829-4ce8-b075-0ac12d8f64fe"
    },
    {
        "title": "海棕行",
        "author": "杜甫",
        "content": "左绵公馆清江𣸣，海棕一株高入云。龙鳞犀甲相错落，苍棱白皮十抱文。自是众木乱纷纷，海棕焉知身出群。移栽北辰不可得，时有西域胡僧识。",
        "object_id": "8ca529f2-4ffa-4317-8f3e-21ed7b78a990"
    },
    {
        "title": "远怀舍弟颖观等",
        "author": "杜甫",
        "content": "阳翟空知处，荆南近得书。积年仍远别，多难不安居。江汉春风起，冰霜昨夜除。云天犹错莫，花萼尚萧疏。对酒都疑梦，吟诗正忆渠。旧时元日会，乡党羡吾庐。",
        "object_id": "49255a86-1217-48f7-b480-0f562a4dcf91"
    },
    {
        "title": "留别公安太易沙门",
        "author": "杜甫",
        "content": "隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。",
        "object_id": "4b70cf4d-91c2-4f35-88b6-27719132e234"
    },
    {
        "title": "送段功曹归广州",
        "author": "杜甫",
        "content": "南海春天外，功曹几月程。峡云笼树小，湖日落船明。交趾丹砂重，韶州白葛轻。幸君因旅客，时寄锦官城。",
        "object_id": "28431a64-2f55-46b1-98a3-5752ba6190a5"
    },
    {
        "title": "季秋苏五弟缨江楼夜宴崔十三评事韦少府侄三首 三",
        "author": "杜甫",
        "content": "对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。",
        "object_id": "a63d70ba-5ee4-4cce-9062-4cb425497f7f"
    },
    {
        "title": "高柟",
        "author": "杜甫",
        "content": "柟树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。",
        "object_id": "731d79e3-1e7c-4ce8-a484-890b7cf39af5"
    },
    {
        "title": "哀王孙",
        "author": "杜甫",
        "content": "长安城头头白乌，夜飞延秋门上呼。又向人家啄大屋，屋底达官走避胡。金鞭断折九马死，骨肉不待同驰驱。腰下实玦青珊瑚，可怜王孙泣路隅。问之不肯道姓名，但道困苦乞为奴。已经百日窜荆棘，身上无有完肌肤。高帝子孙尽隆准，龙种自与常人殊。豺狼在邑龙在野，王孙善保千金躯。不敢长语临交衢，且为王孙立斯须。昨夜东风吹血腥，东来橐驼满旧都。朔方健儿好身手，昔何勇锐今何愚。窃闻天子已传位，贤德北服南单于。花门剺面请雪耻，慎勿出口他人狙。哀哉王孙慎勿疏，五陵佳气无时无。",
        "object_id": "bd7949f8-c961-4bfd-a307-1fe9e621028c"
    },
    {
        "title": "佳人",
        "author": "杜甫",
        "content": "绝代有佳人，幽居在空谷。自云良家子，零落依草木。关中昔丧败，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人已如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈匊。天寒翠袖薄，日暮倚修竹。",
        "object_id": "f2db30a1-f125-44b9-a8d8-287ccb69238a"
    },
    {
        "title": "客居",
        "author": "杜甫",
        "content": "客居所居堂，前江后山根。下堑万寻岸，苍涛郁飞翻。葱青众木梢，邪竖杂石痕。子规昼夜啼，壮士敛精魂。峡开四千里，水合数百源。人虎相半居，相伤终两存。蜀麻久不来，吴盐拥荆门。西南失大将，商旅自星奔。今又降元戎，已闻动行轩。舟子候利涉，亦凭节制尊。我在路中央，生理不得论。卧愁病脚废，徐步视小园。短畦带碧草，怅望思王孙。凤随其皇去，篱雀暮喧繁。览物想故国，十年别荒邨。日暮归几翼，北林空自昏。安得覆八溟，为君洗乾坤。稷契易为力，犬戎何足吞。儒生老无成，臣子忧四番。箧中有旧笔，情至时复援。",
        "object_id": "bf0e59c3-a674-4d8b-aaf9-03e64bee7588"
    },
    {
        "title": "八哀诗 赠司空王公思礼",
        "author": "杜甫",
        "content": "司空出东夷，童稚刷劲翮。追随燕蓟儿，颖锐物不隔。服事哥舒翰，意无流沙碛。未甚拔行间，犬戎大充斥。短小精悍姿，屹然强寇敌。贯穿百万众，出入由咫尺。马鞍悬将首，甲外控鸣镝。洗剑青海水，刻铭天山石。九曲非外蕃，其王转深壁。飞兔不近驾，鸷鸟资远击。晓达兵家流，饱闻春秋癖。胸襟日沈静，肃肃自有适。潼关初溃散，万乘犹辟易。偏裨无所施，元帅见手格。太子入朔方，至尊狩梁益。胡马缠伊洛，中原气甚逆。肃宗登宝位，塞望势敦迫。公时徒步至，请罪将厚责。际会清河公，间道传玉册天王拜跪毕，谠议果冰释。翠华卷飞雪，熊虎亘阡陌。屯兵凤皇山，帐殿泾渭辟。金成贼咽喉诏镇雄所扼。禁暴清无双，爽气春淅沥。巷有从公歌，野多青青麦。及夫哭庙后，复领太原役恐惧禄位高，怅望王土窄。不得见清时，呜呼就窀穸。永系五湖舟，悲甚田横客。千秋汾晋间，事与云水白。昔观文苑传，岂述廉蔺绩。嗟嗟邓大夫，士卒终倒戟。",
        "object_id": "40c8fa66-2802-43df-ada6-1bd286cb49db"
    },
    {
        "title": "龙门",
        "author": "杜甫",
        "content": "龙门横野断，驿树出城来。气色皇居近，金银佛寺开。往还时屡改，川水日悠哉。相阅征途上，生涯尽几回。",
        "object_id": "aa5d85b7-f78f-4be4-9419-8453c46dd842"
    },
    {
        "title": "奉和贾至舍人早朝大明宫",
        "author": "杜甫",
        "content": "五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。",
        "object_id": "56df51aa-0b14-4261-aaca-6866007287b1"
    },
    {
        "title": "戏作寄上汉中王二首 二",
        "author": "杜甫",
        "content": "谢安舟楫风还起，梁苑池台雪欲飞。杳杳东山携汉妓，泠泠修竹待王归。",
        "object_id": "550784b8-2f3b-4e4f-a131-bb835ad1e92f"
    },
    {
        "title": "将赴成都草堂途中有作先寄严郑公五首 二",
        "author": "杜甫",
        "content": "处处青江带白蘋，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复旌州赏更新。",
        "object_id": "8138a2d0-cd03-4430-95cf-487daa5d6902"
    },
    {
        "title": "绝句六首 二",
        "author": "杜甫",
        "content": "蔼蔼花蘂乱，飞飞蜂蝶多。幽栖身懒动，客至欲如何。",
        "object_id": "7c544b70-ded0-42f3-9bd0-2a5d8e9bb537"
    },
    {
        "title": "谒先主庙",
        "author": "杜甫",
        "content": "惨淡风云会，乘时各有人。力侔分社稷，志屈偃经纶。复汉留长策，中原仗老臣。杂耕心未已，欧血事酸辛。霸气西南歇，雄图历数屯。锦江元过楚，剑阁复通秦。旧俗存祠庙，空山立鬼神。虚檐交鸟道，枯木半龙鳞。竹送清溪月，苔移玉座春。闾阎儿女换，歌舞岁时新。绝域归舟远，荒城系马频。如何对摇落，况乃久风尘。孰与关张并，功临耿邓亲。应天才不小，得士契无邻。迟暮堪帷幄，飘零且钓缗。向来忧国泪，寂寞洒衣巾。",
        "object_id": "fed8211c-2a95-4571-8ce3-065619d2bc69"
    },
    {
        "title": "解闷十二首 二",
        "author": "杜甫",
        "content": "商胡离别下扬州，忆上西陵故驿楼。为问淮南米贵贱，老夫乘兴欲东流。",
        "object_id": "379e8d48-0acb-460a-ad3f-4876e6eb6871"
    },
    {
        "title": "乾元中寓居同谷县作歌七首 七",
        "author": "杜甫",
        "content": "男儿生不成名身已老，三年饥走荒山道。长安卿相多少年，富贵应须致身早。山中儒生旧相识，但话宿昔伤怀抱。鸣呼七歌兮悄终曲，仰视皇天白日速。",
        "object_id": "1c556427-1203-45cd-b593-eab55e582569"
    },
    {
        "title": "冬日有怀李白",
        "author": "杜甫",
        "content": "寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。",
        "object_id": "c2e105eb-bf47-46ea-b2d3-fc6e0613e869"
    },
    {
        "title": "有客",
        "author": "杜甫",
        "content": "幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年麤粝腐儒餐。不嫌野外无供给，乘兴还来看药栏。",
        "object_id": "b9eb7ec2-9795-4b96-bf52-2b23cf2ca4f1"
    },
    {
        "title": "西阁雨望",
        "author": "杜甫",
        "content": "楼雨霑云幔，山寒著水城。径添沙面出，湍减石棱生。菊蘂凄疏放，松林驻远情。滂沱朱槛湿，万虑傍檐楹。",
        "object_id": "e6313a11-5990-45ec-8dc7-2cffd50ede93"
    },
    {
        "title": "客从",
        "author": "杜甫",
        "content": "客从南溟来，遗我泉客珠。珠中有隐字，欲辨不成书。缄之箧笥久，以俟公家须。开视化为血，哀今征敛无。",
        "object_id": "89afce4e-3ab0-4e02-9a9d-a91a555a88b2"
    },
    {
        "title": "发潭州",
        "author": "杜甫",
        "content": "夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。",
        "object_id": "1a3ceb31-3ce5-4708-850f-842ed8edd31d"
    },
    {
        "title": "秦州杂诗二十首 二十",
        "author": "杜甫",
        "content": "唐尧真自圣，野老复何知。晒药能无妇，应门幸有儿。藏书闻禹穴，读记忆仇池。为报鸳行旧，鹪鹩在一枝。",
        "object_id": "98910f3c-cec8-4530-9c3a-c0e34c39b3b6"
    },
    {
        "title": "有叹",
        "author": "杜甫",
        "content": "壮心久零落，白首寄人间。天下兵常鬬，江东客未还。穷猿号雨雪，老马怯关山。武德开元际，苍生岂重攀。",
        "object_id": "7c325d79-2ab7-4b59-87f7-f02a76cf11f2"
    },
    {
        "title": "朝二首 一",
        "author": "杜甫",
        "content": "清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。",
        "object_id": "9fe91db4-435e-411f-9466-27832046fefa"
    },
    {
        "title": "客堂",
        "author": "杜甫",
        "content": "忆昨离少城，而今异楚蜀。舍舟复深山，窅窕一林麓。栖泊云安县，消中内相毒。旧疾甘载来，衰年得无足。死为殊方鬼，头白免短促。老马终望云，南雁意在北。别家长儿女，欲起惭筋力。客堂序节改，具物对羁束。石暄蕨芽紫，渚秀芦笋绿。巴莺纷未稀，徼麦早向熟。悠悠日动江，漠漠春辞木。台郎选才俊，自顾亦已极。前辈声名人，埋没何所得。居然绾章绂，受性本幽独。平生憩息地，必种数竿竹。事业只浊醪，营葺但草屋。上公有记者，累奏资薄禄。主忧岂济时，身远弥旷职。循文庙算正，献可天衢直。尚想趋朝廷，毫发裨社稷。形骸今若是，进退委行色。",
        "object_id": "08a1e3ad-8246-4b60-a17c-fc27951dd35a"
    },
    {
        "title": "八哀诗 故司徒李公光弼",
        "author": "杜甫",
        "content": "司徒天宝末，北收晋阳甲。胡骑攻吾城，愁寂意不惬。人安若泰山，蓟北断右胁。朔方气乃苏，黎首见帝业。二宫泣西郊，九庙起颓压。未散河阳卒，思明伪臣妾。复自碣石来，火焚乾坤猎。高视笑禄山，公又大献捷。异王册崇勋，小敌信所怯。拥兵镇河汴，千里初妥帖。青蝇纷营营，风雨秋一叶。内省未入朝死泪终映睫。大屋去高栋，长城埽遗堞。平生白羽扇，零落蛟龙匣。雅望与英姿，恻怆槐里接。三军晦光彩，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲{艹/尔}竟何人，洒涕巴东峡。",
        "object_id": "ee523bdd-916e-4c51-b261-5bbc2d6f5bfd"
    },
    {
        "title": "晓发公安",
        "author": "杜甫",
        "content": "北城击柝复欲罢，东方明星亦不迟。邻鸡野哭如昨日，物色生态能几时。舟檝眇然自此去，江湖远适无前期。出门转眄已陈迹，药饵扶吾随所之。",
        "object_id": "a62a3f41-1b77-4897-823e-c6f080f4b488"
    },
    {
        "title": "绝句漫兴九首 一",
        "author": "杜甫",
        "content": "眼见客愁愁不醒，无赖春色到江亭。即遣花开深造次，便觉莺语太丁宁。",
        "object_id": "9cc96131-623f-46e5-994b-5c3e0f924224"
    },
    {
        "title": "九日奉寄严大夫",
        "author": "杜甫",
        "content": "九日应愁思，经时冒险艰。不眠持汉节，何路出巴山。小驿香醪嫩，重岩细菊斑。遥知簇鞍马，回首白云间。",
        "object_id": "c56fd82e-2fab-4c3b-b52c-2631132e0ddf"
    },
    {
        "title": "赤谷西崦人家",
        "author": "杜甫",
        "content": "跻险不自喧，出郊已清目。溪回日气暖，径转山田熟。鸟雀依茅茨，藩篱带松菊。如行武陵暮，欲问桃花宿。",
        "object_id": "2b104baa-0304-4ae1-944c-c766ace60ec1"
    },
    {
        "title": "姜楚公画角鹰歌",
        "author": "杜甫",
        "content": "楚公画鹰鹰戴角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。",
        "object_id": "db1915e5-10c1-40bd-89b7-ea85299fd569"
    },
    {
        "title": "续得观书迎就当阳居止正月中旬定出三峡",
        "author": "杜甫",
        "content": "自汝到荆府，书来数唤吾。颂椒添讽咏，禁火卜欢娱。舟楫因人动，形骸用杖扶。天旋夔子国，春近岳阳湖。发日排南喜，伤神散北吁。飞鸣还接翅，行序密衔芦。俗薄江山好，时危草木苏。冯唐虽晚达，终觊在皇都。",
        "object_id": "c48daf1c-17c9-427b-9614-b54de152e3f9"
    },
    {
        "title": "恶树",
        "author": "杜甫",
        "content": "独遶虚斋径，常持小斧柯。幽阴成颇杂，恶木剪还多。枸杞因吾有，鸡栖奈汝何。方知不材者，生长漫婆娑。",
        "object_id": "8d0e997e-203d-4294-8173-9994f02bacdd"
    },
    {
        "title": "大云寺赞公房四首 一",
        "author": "杜甫",
        "content": "心在水精域，衣霑春雨时。洞门尽徐步，深院果幽期。到扉开复闭，撞钟斋及兹。醍醐长发性，饮食过扶衰。把臂有多日，开怀无愧辞。黄鹂度结构，紫鸽下罘罳。愚意会所适，花边行自迟。汤休起我病，微笑索题诗。",
        "object_id": "627b0d8c-9d75-414e-9513-4122bc2c350f"
    },
    {
        "title": "发同谷县",
        "author": "杜甫",
        "content": "贤有不黔突，圣有不煖席。况我饥愚人，焉能尚安宅。始来兹山中，休驾喜地僻。奈何迫物累，一岁四行役。忡忡去绝境，杳杳更远适。停骖龙潭云，回首白崖石。临岐别数子，握手泪再滴。交情无旧深，穷老多惨戚。平生懒拙意，偶值栖遁迹。去住与愿违，仰惭林间翮。",
        "object_id": "b178756b-34ab-4c15-a0d3-42af871a6c55"
    },
    {
        "title": "九月一日过孟十二仓曹十四主簿兄弟",
        "author": "杜甫",
        "content": "藜杖侵寒露，蓬门启曙烟。力稀经树歇，老困拨书眠。秋觉追随尽，来因孝友偏。清谈见滋味，尔辈可忘年。",
        "object_id": "2ab6e7da-29bb-4c2b-8dd5-c23ec5725d97"
    },
    {
        "title": "奉寄河南韦尹丈人",
        "author": "杜甫",
        "content": "有客传河尹，逢人问孔融。青囊仍隐逸，章甫尚西东。鼎石分门户，词场继国风。尊荣瞻地绝，疏放忆途穷。浊酒寻陶令，丹砂访葛洪。江湖漂短褐，霜雪满飞蓬。牢落乾坤大，周流道术空。谬惭知蓟子，真怯笑扬雄。盘错神明惧，讴歌德义丰。尸乡余土室，难说祝鸡翁。",
        "object_id": "2c762309-e91e-4231-bf09-ab28d7802bd4"
    },
    {
        "title": "将赴成都草堂途中有作先寄严郑公五首 三",
        "author": "杜甫",
        "content": "竹寒沙碧浣花溪，菱刺藤梢咫尺迷。过客径须愁出入，居人不自解东西。书签药里封蛛网，野店山桥送马蹄。岂藉荒庭春草色，先判一饮醉如泥。",
        "object_id": "49fc2b80-a407-453f-8ba7-1d03786dcf70"
    },
    {
        "title": "绝句六首 三",
        "author": "杜甫",
        "content": "凿井交棕叶，开渠断竹根。扁舟轻袅缆，小径曲通村。",
        "object_id": "9edc47c9-17a3-4552-adcf-ebe56de05289"
    },
    {
        "title": "白盐山",
        "author": "杜甫",
        "content": "卓立群峰外，蟠根积水边。他皆任厚地，尔独近高天。白榜千家邑，清秋万估船。词人取佳句，刻画竟谁传。",
        "object_id": "204563c9-a4ca-42f1-b9fb-350a373e1831"
    },
    {
        "title": "解闷十二首 三",
        "author": "杜甫",
        "content": "一辞故国十经秋，每见秋瓜忆故丘。今日南湖采薇蕨，何人为觅郑瓜州。",
        "object_id": "cde0bff4-e96a-477b-bcf2-1e6ecb389d21"
    },
    {
        "title": "相逢歌赠严二别驾",
        "author": "杜甫",
        "content": "我行入东川，十步一回首。城都乱罢气萧飒，浣花草堂亦何有。梓中豪俊大者谁，本州从事知名久。把臂开尊饮我酒，酒酣击剑蛟龙吼。乌帽拂尘青螺粟，紫衣将炙绯衣走。铜盘烧蜡光吐日，夜如何其初促膝。黄昏始扣主人门，谁谓俄顷胶在漆。万事尽付形骸外，百年未见欢娱毕。神倾意豁真佳士，久客多忧今愈疾。高视乾坤又可愁，一躯交态同悠悠。垂老遇君未恨晚，似君须向古人求。",
        "object_id": "97c77587-617f-4389-b566-98d7279a8669"
    },
    {
        "title": "白马",
        "author": "杜甫",
        "content": "白马东北来，空鞍贯双箭。可怜马上郎，意气今谁见。近时主将戳，中夜商于战。丧乱死多门，呜呼泪如霰。",
        "object_id": "be76202d-c128-4278-b070-dcb351ae96ae"
    },
    {
        "title": "杜位宅守岁",
        "author": "杜甫",
        "content": "守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。",
        "object_id": "75f08978-8abb-4b09-82b7-30f90ce56d68"
    },
    {
        "title": "宣政殿退朝晚出左掖",
        "author": "杜甫",
        "content": "天门日射黄金榜，春殿晴曛赤羽旗。宫草微微承委佩，𬬻烟细细驻游丝。云近蓬莱常好色，雪残𫛛鹊亦多时。侍臣缓步归青琐，退食从容出每迟。",
        "object_id": "7e6abc60-ab63-4865-a822-638f63805fe1"
    },
    {
        "title": "狂夫",
        "author": "杜甫",
        "content": "万里桥西一，草堂，百花潭水即沧浪。风含翠筿娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。",
        "object_id": "81c77b01-47cd-4aba-a980-5bc74b5b9711"
    },
    {
        "title": "将别巫峡赠南卿兄瀼西果园四十亩",
        "author": "杜甫",
        "content": "苔竹素所好，萍蓬无定居。远游长儿子，几地别林庐。杂蘂红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗江汉，何处狎樵渔。",
        "object_id": "37ddc488-66be-4acd-b680-049fa13875c5"
    },
    {
        "title": "回櫂",
        "author": "杜甫",
        "content": "宿昔试安命，自私犹畏天。劳生系一物，为客费多年。衡岳江湖大，蒸池疫疠偏。散才婴薄俗，有迹负前贤。巾拂那关眼，缾罍易满船。火云滋垢腻，冻雨裛沈绵。强饭莼添滑，端居茗续煎。清思汉水上，凉忆岘山巅。顺浪翻堪倚，回帆又省牵。吾家碑不昧，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名异鲁连。篙师烦尔送，朱夏及寒泉。",
        "object_id": "0ba35e31-8786-4ebb-889d-f33293bbaf67"
    },
    {
        "title": "月夜忆舍弟",
        "author": "杜甫",
        "content": "戍鼓断人行，秋边一雁声。露从今夜白，月是故乡明。有弟皆分散，无家问死生。寄书长不避，况乃未休兵。",
        "object_id": "c1280e87-ac81-4f9b-9de5-377d6af38ae8"
    },
    {
        "title": "投简梓州幕府兼简韦十郎官",
        "author": "杜甫",
        "content": "幕下郎官安稳无，从来不奉一行书。固知贫病人须弃，能使韦郎迹也疏。",
        "object_id": "38740d36-f32e-4ae4-b0db-a120d8a2dcbe"
    },
    {
        "title": "大云寺赞公房四首 二",
        "author": "杜甫",
        "content": "细软青丝履，光明白氎巾。深藏供老宿，取用及吾身。自顾转无趣，交情何尚新。道林才不世，惠远德过人。雨泻暮檐竹，风吹青井芹。天阴对图画，最觉润龙鳞。",
        "object_id": "14c0b327-e1a0-497a-aadb-56cf74d410bc"
    },
    {
        "title": "冬深",
        "author": "杜甫",
        "content": "花叶随天意，江溪共石根。早霞随类影，寒水各依痕。易下杨朱泪，难招楚客魂。风涛暮不稳，舍棹宿谁门。",
        "object_id": "1fc0dd82-ef4d-4878-b78a-b57a0563df8c"
    },
    {
        "title": "泊岳阳城下",
        "author": "杜甫",
        "content": "江国逾千里，山城仅百层。岸风翻夕浪，舟雪洒寒灯。留滞才难尽，艰危气益增。图南未可料，变化有鲲鹏。",
        "object_id": "aa01fa86-99b8-4f58-b591-1007b5d3b010"
    },
    {
        "title": "石镜",
        "author": "杜甫",
        "content": "蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。",
        "object_id": "c0e92988-2c74-4996-a1fc-8450d79a9ef0"
    },
    {
        "title": "绝句漫兴九首 二",
        "author": "杜甫",
        "content": "手种桃李非无主，野老墙低还似家。恰似春风相欺得，夜来吹折数枝花。",
        "object_id": "09a20b1a-c3e2-44cf-9e1f-f4cb5737dd7f"
    },
    {
        "title": "不离西阁二首 一",
        "author": "杜甫",
        "content": "江柳非时发，江花冷色频。地偏应有瘴，腊近已含春。失学从愚子，无家住老身。不知西阁意，肯别定留人。",
        "object_id": "d1194ad8-9977-44bd-b1a2-235eab904fa4"
    },
    {
        "title": "西枝邨寻置草堂地夜宿赞公土室二首 一",
        "author": "杜甫",
        "content": "出郭眄细岑，披榛得微路。溪行一流水，曲折方屡渡。赞公汤休徒，好静心迹素。昨枉霞上作，盛论岩中趣。怡然共携手，恣意同远步。扪萝涩先登，陟𪩘眩反顾。要求阳冈暖，苦陟阴岭沍。惆怅老大藤，沈吟屈蟠树。卜居意未展，杖策回且暮。层巅余落日，早蔓已多露。",
        "object_id": "46878bae-9fd8-4808-bb50-ea9bca3cb2bf"
    },
    {
        "title": "朝二首 二",
        "author": "杜甫",
        "content": "浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。",
        "object_id": "63ed53e6-3ceb-4ee2-841b-b7b650f6a181"
    },
    {
        "title": "过客相寻",
        "author": "杜甫",
        "content": "穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。",
        "object_id": "db532d17-1533-4e02-8355-5dd36690106f"
    },
    {
        "title": "黄草",
        "author": "杜甫",
        "content": "黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。",
        "object_id": "5a5a2b89-5aa0-4c83-ade1-9fba0784f6e6"
    },
    {
        "title": "登高",
        "author": "杜甫",
        "content": "风急天高猿啸哀，渚清沙白鸟飞回。无边落木萧萧下，不尽长江衮衮来。万里悲秋常作客，百年多病独登台。艰难苦恨繁霜鬓，潦倒新停浊酒杯。",
        "object_id": "a4d718ee-c020-42b4-97df-499cd0076f7b"
    },
    {
        "title": "木皮岭",
        "author": "杜甫",
        "content": "首路栗亭西，尚想凤皇邨。季冬携童穉，辛苦赴蜀门。南登木皮岭，艰险不易论。汗流被我体，祁寒为之暄。远岫争辅佐，千岩自崩奔。始知五岳外，别有他山尊。仰干塞大明，俯入裂厚坤。再闻虎豹鬬，屡跼风水昏。高有废阁道，摧折如短辕。下有冬青林，石上走长根。西崖特秀发，焕若灵芝繁。润聚金碧气，清无沙土痕。忆观昆仑图，目击悬圃存。对此欲何适，默伤垂老魂。",
        "object_id": "63c36b31-8f4d-4e1c-a9dd-c10f3e6a0da5"
    },
    {
        "title": "石研诗",
        "author": "杜甫",
        "content": "平公今诗伯，秀发吾所羡。奉使三峡中，长啸得石研。巨璞禹凿余，异壮君独见。其滑乃波涛，其光或雷电。聊坳各尽墨，多水递隐现。挥洒容数人，十手可对面。比公头上冠，贞质未为贱。当公赋佳句，况得终清宴。公含起草姿，不远明光殿。致于丹青地，知汝随顾眄。",
        "object_id": "1de59ac9-a4b2-4e1a-a4c7-9ae2505b8cf4"
    },
    {
        "title": "赠韦七赞善",
        "author": "杜甫",
        "content": "乡里衣冠不乏贤，杜陵韦曲未央前。尔家最近魁三象，时论同归尺五天。北走关山开雨雪，南游花柳塞云烟。洞庭春色悲公子，𫚥菜忘归范蠡船。",
        "object_id": "896165e9-c6f3-47f5-ad08-591f4c291630"
    },
    {
        "title": "题省中院壁",
        "author": "杜甫",
        "content": "掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。",
        "object_id": "fe54c75c-9e9a-4c5c-91df-47c14716818e"
    },
    {
        "title": "滟滪堆",
        "author": "杜甫",
        "content": "巨积水中央，江寒出水长。沈牛荅云雨，如马戒舟航。天意存倾覆，神功接混茫。干戈连解缆，行止忆垂堂。",
        "object_id": "c2709295-8e63-474a-97e9-506a1bcbd28b"
    },
    {
        "title": "解闷十二首 四",
        "author": "杜甫",
        "content": "沈范早知何水部，曹刘不待薛郎中。独当省署开文苑，兼泛沧浪学钓翁。",
        "object_id": "087495fe-5873-442a-9812-deba83408432"
    },
    {
        "title": "八哀诗 赠左仆射郑国公严公武",
        "author": "杜甫",
        "content": "郑公瑚琏器，华岳金天晶。昔在童子日，已闻老成名。嶷然大贤后，复见秀骨清。开口取将相，小心事友生。阅书百纸尽，落笔四座惊。历识匪父任，嫉邪常力争。汉议尚整肃，胡骑忽纵横。飞传自河陇，逢人问公卿。不知万乘出，雪涕风悲鸣。受词剑阁道，谒帝萧关城。寂寞云台仗，飘飖沙塞旌。江山少使者，笳鼓凝皇情。壮士血相视，忠臣气不平。密论贞观体，挥发岐阳征。感激动四极，联翩收二京。西郊牛酒再，原庙丹青明。匡汲俄宠辱，卫霍竟哀荣。四登会府地，三掌华阳兵。京兆空柳色，尚书无履声。群乌自朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，虚馆开逢迎。堂上指图画，军中吹玉笙。岂无成都酒，忧国只细倾。时观锦水钓，问俗终相幷。意待犬戎灭，人藏红粟盈。以兹报主愿，庶或裨世程。炯炯一心在，沈沈二竖婴。颜回竟短折，贾谊徒忠贞。飞旐出江汉，孤舟轻荆衡。虚无马融笛，怅望龙骧茔。空余老宾客，身上愧簪缨。",
        "object_id": "57fcfc8f-4993-43a2-a154-615b75a5105f"
    },
    {
        "title": "白凫行",
        "author": "杜甫",
        "content": "君不见黄鹄高于五尺童，化为白凫似老翁。故畦遗穗已荡尽，天寒岁暮波涛中。鳞介腥膻素不食，终日忍饥西复东。鲁门鶢鶋亦蹭蹬，闻道如今犹避风。",
        "object_id": "f7c9ee6f-c868-4850-9b8e-30ab5c1891e9"
    },
    {
        "title": "与鄠县源大少府宴渼陂",
        "author": "杜甫",
        "content": "应为四陂好，金钱罄一餐。饭抄云子白，瓜嚼水精寒。无计回船下，空愁避酒难。主人情烂熳，持荅翠琅玕。",
        "object_id": "a2e67053-fb77-4b11-8dde-9c726aaa7ec0"
    },
    {
        "title": "宾至",
        "author": "杜甫",
        "content": "患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。自锄稀菜甲，小摘为情亲。",
        "object_id": "16efc3a7-3ee7-473f-96ec-e25516cfe2cb"
    },
    {
        "title": "将赴成都草堂途中有作先寄严郑公五首 四",
        "author": "杜甫",
        "content": "常苦沙崩损药栏，也从江槛落风湍。新松恨不高千尺，恶竹应须斩万竿。生理祗凭黄阁老，衰颜欲付紫金丹。三年奔走空皮骨，信有人间行路难。",
        "object_id": "d0acd2d0-4a13-4846-a376-ef98cd6adc8a"
    },
    {
        "title": "绝句六首 四",
        "author": "杜甫",
        "content": "急雨捎溪足，斜晖转树腰。隔巢黄鸟并，翻藻白鱼跳。",
        "object_id": "3ed2c62d-92af-4ff1-b54e-f8eea706be9b"
    },
    {
        "title": "晚",
        "author": "杜甫",
        "content": "杖藜寻晚巷，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。",
        "object_id": "043ea961-e63c-4290-9855-18f4a557fc99"
    },
    {
        "title": "孟仓曹步趾领新酒酱二物满器见遗老夫",
        "author": "杜甫",
        "content": "楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。",
        "object_id": "a6db70bd-85c9-4fc5-900d-878c34a96df7"
    },
    {
        "title": "怀旧",
        "author": "杜甫",
        "content": "地下苏司业，情亲独有君。那因丧乱后，便有死生分。老罢知明镜，悲来望白云。自从失词伯，不复更论文。",
        "object_id": "15bd7c09-3748-4340-b221-13d9e3e1ea38"
    },
    {
        "title": "不寐",
        "author": "杜甫",
        "content": "瞿塘夜水黑，城内改更筹。翳翳月沈雾，辉辉星近楼。气衰甘少寐，心弱恨和愁。多垒满山谷，桃源无处求。",
        "object_id": "2a0fc134-55af-4890-bfee-97059e2711a8"
    },
    {
        "title": "光禄坂行",
        "author": "杜甫",
        "content": "山行落日下绝壁，西望千山万山赤。树枝有鸟乱鸣时，暝色无人独归客。马惊不忧深谷坠，草动只怕长弓射。安得更似开元中，道路即今多拥隔。",
        "object_id": "ac4ee7e4-1e08-456e-a693-c04a4254c5c9"
    },
    {
        "title": "水阁朝霁奉简严云安",
        "author": "杜甫",
        "content": "东城抱春岑，江阁邻石面。崔嵬晨云白，朝旭射芳甸。雨槛卧花丛，风床展书卷。钩帘宿鹭起，丸药流莺啭。呼婢取酒壶，绩儿诵文选。晚交严明府，矧此数相见。",
        "object_id": "a4c287ae-d6f5-414a-a05b-f69d7baff4a0"
    },
    {
        "title": "缆船苦风戏题四韵奉简郑十三判官",
        "author": "杜甫",
        "content": "楚岸朔风疾，天寒鸧鸹呼。涨沙霾草树，舞雪渡江湖。吹帽时时落，维舟日日孤。因声置驿外，为觅酒家垆。",
        "object_id": "4d16ccaa-a7a3-45e6-b0d9-6e94e3e1d99d"
    },
    {
        "title": "将赴成都草堂途中有作先寄严郑公五首 五",
        "author": "杜甫",
        "content": "锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。",
        "object_id": "5165a927-d370-4d22-859a-b990ed586169"
    },
    {
        "title": "大云寺赞公房四首 三",
        "author": "杜甫",
        "content": "灯影照无睡，心清闻妙香。夜深殿突兀，风动金锒铛。天黑闭春院，地清栖暗芳。玉绳回断绝，铁凤森翱翔。梵放时出寺，钟残仍殷床。明朝在沃野，苦见尘沙黄。",
        "object_id": "b81ee4a9-5872-46f9-ab34-9de22f3046be"
    },
    {
        "title": "送大理封主簿五郎亲事不合却赴通州主簿前阆州贤子余与主簿平章郑氏女子垂欲纳郑氏伯父京书至女子已前许他族亲事遂停",
        "author": "杜甫",
        "content": "禁脔去东床，趋庭赴北堂。风波空远涉，琴瑟几虚张。渥水出骐骥，昆山生凤皇。两家诚款款，中道许苍苍。颇谓秦晋匹，从来王谢郎。青春动才调，白首缺辉光。玉润终孤立，珠明得暗藏。余寒折花卉，恨别满江乡。",
        "object_id": "60f3c484-4e4f-4612-9f93-e753c7c67c02"
    },
    {
        "title": "登岳阳楼",
        "author": "杜甫",
        "content": "昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。",
        "object_id": "5d05fef6-e4aa-48e5-917d-c29d0e6d6b33"
    },
    {
        "title": "与任城许主簿游南池",
        "author": "杜甫",
        "content": "秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。晨朝降白露，遥忆旧青毡。",
        "object_id": "c1499110-9316-46f9-bc91-4a57ec461761"
    },
    {
        "title": "相和歌辞 前苦寒行二首 一",
        "author": "杜甫",
        "content": "汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁𫄨绤。玄冥祝融气或交，手持白羽未敢释。",
        "object_id": "f2eff0a0-8283-40e5-95ed-81bf510f2f06"
    },
    {
        "title": "琴台",
        "author": "杜甫",
        "content": "茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。",
        "object_id": "6c5af966-9b25-4030-80ad-c00e403151d5"
    },
    {
        "title": "绝句漫兴九首 三",
        "author": "杜甫",
        "content": "熟知茅斋绝低小，江上燕子故来频。衔泥点污琴书内，更接飞虫打着人。",
        "object_id": "18ea78a0-a031-4bf3-88b6-84810110737e"
    },
    {
        "title": "不离西阁二首 二",
        "author": "杜甫",
        "content": "西阁从人别，人今亦故亭。江云飘素练，石壁断空青。沧海先迎日，银河倒列星。平生耽胜事，吁骇始初经。",
        "object_id": "294a2fee-f9ee-4b2b-9442-f15496b6eb8e"
    },
    {
        "title": "西枝邨寻置草堂地夜宿赞公土室二首 二",
        "author": "杜甫",
        "content": "天寒鸟已归，月出人更静。土室延白光，松门耿疏影。跻攀倦日短，语乐寄夜永。明燃林中薪，暗汲石底井。大师京国旧，德业天机秉。从来支许游，兴趣江湖迥。数奇谪关塞，道广存箕颍。何知戎马间，复接尘事屏。幽寻岂一路，远色有诸岭。晨光稍曚昽，更越西南顶。",
        "object_id": "842a2bf0-573b-4ad7-b8ed-f1f8844408de"
    },
    {
        "title": "白沙渡",
        "author": "杜甫",
        "content": "畏途随长江，渡口下绝岸。差池上舟楫，杳窕入云汉。天寒荒野外，日暮中流半。我马向北嘶，山猿饮相唤。水清石礧礧，沙白滩漫漫。迥然洗愁辛，多病一疏散。高壁抵嵚崟，洪涛越凌乱。临风独回首，揽辔复三叹。",
        "object_id": "f4a9f923-e4e3-4a02-856b-892800774ad4"
    },
    {
        "title": "朱凤行",
        "author": "杜甫",
        "content": "君不见潇湘之山衡山高，山巅朱凤声嗷嗷。侧身长顾求其群，翅垂口噤心甚劳。下愍百鸟在罗网，黄雀最小犹难逃。愿分竹实及蝼蚁，尽使鸱枭相怒号。",
        "object_id": "90b89639-fa5f-4458-9c0a-c4dc25fd5b97"
    },
    {
        "title": "奉酬寇十侍御锡见寄四韵复寄寇",
        "author": "杜甫",
        "content": "往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏。",
        "object_id": "ce32eb67-b007-4a04-a668-49445c5b2fd3"
    },
    {
        "title": "宿赞公房",
        "author": "杜甫",
        "content": "杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。",
        "object_id": "6c492d0a-ef0a-4938-8c65-fa50a5de7d5e"
    },
    {
        "title": "奉赠韦左丞二十二韵",
        "author": "杜甫",
        "content": "纨袴不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，歘然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥诵佳句新。窃效贡公喜，难甘原宪贫。焉能心怏怏，秪是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯。",
        "object_id": "bce77cf0-244d-435a-8a25-8d28a83bc4b9"
    },
    {
        "title": "滟滪",
        "author": "杜甫",
        "content": "滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横黄金。",
        "object_id": "d50ac001-7581-484a-93bd-667993c3b608"
    },
    {
        "title": "解闷十二首 五",
        "author": "杜甫",
        "content": "李陵苏武是吾师，孟子论文更不疑。一饭未曾留俗客，数篇今见古人诗。",
        "object_id": "fef6c5d9-9aba-4405-9d2a-b97f0866e1f3"
    },
    {
        "title": "八哀诗 赠太子师汝阳郡王琎",
        "author": "杜甫",
        "content": "汝阳让帝子，眉宇真天人。虬须似太宗，色映塞外春。往者开元中，主恩视遇频。出入独非时，礼异见群臣。爱其谨洁极，倍此骨肉亲。从容听朝后，或在风雪晨。忽思格猛兽，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又回翠麟。翻然紫塞翮，下拂明月轮。胡人虽获多，天笑不为新。王每中一物，手自与金银。袖中谏猎书，扣马久上陈。竟无衔橛虞，圣聪矧多仁。官免供给费，水有在藻鳞。匪唯帝老大，皆是王忠勤。晚年务置醴，门引申白宾。道大容无能，永怀侍芳茵。好学尚贞烈，义形必霑巾。挥翰绮绣扬，篇什若有神。川广不可溯，墓久狐兔邻。宛彼汉中郡，文雅见天伦。何以开我悲，泛舟俱远津。温温昔风味，少壮已书绅。旧游易磨灭，衰谢增酸辛。",
        "object_id": "45110b81-0f02-4c85-b72a-f2210d10c12f"
    },
    {
        "title": "崔驸马山亭宴集",
        "author": "杜甫",
        "content": "萧史幽栖地，林间蹋凤毛。洑流何处入，乱石闭门高。客醉挥金椀，诗成得绣袍。清秋多宴会，终日困香醪。",
        "object_id": "8c811630-909b-4aa3-ac92-db90021e132d"
    },
    {
        "title": "九日",
        "author": "杜甫",
        "content": "去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。",
        "object_id": "a0a22f26-bd2a-457b-8f7d-74add294e009"
    },
    {
        "title": "大云寺赞公房四首 四",
        "author": "杜甫",
        "content": "童儿汲井华，惯捷缾上手。沾洒不濡地，埽除似无帚。明霞烂复阁，霁雾搴高牖。侧塞被径花，飘飖委墀柳。艰难世事迫，隐遁佳期后。晤语契深心，那能总箝口。奉辞还杖策，暂别终回首。泱泱泥污人，听听国多狗。既未免羁绊，时来憩奔走。近公如白雪，执热烦何有。",
        "object_id": "2148248a-2145-43aa-86a4-dc76fd1618eb"
    },
    {
        "title": "寄赞上人",
        "author": "杜甫",
        "content": "一昨陪锡杖，卜邻南山幽。年侵腰脚衰，未便阴崖秋。重冈北面起，竟日阳光留。茅屋买兼土，斯焉心所求。近闻西枝西，有谷杉黍稠。亭午颇和暖，石田又足收。当期塞雨干，宿昔齿疾瘳。裴回虎穴上，面势龙泓头。柴荆具茶茗，迳路通林丘。与子成二老，来往亦风流。",
        "object_id": "221f5b2d-4997-4a97-bc31-87f0305d7570"
    },
    {
        "title": "月圆",
        "author": "杜甫",
        "content": "孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。",
        "object_id": "06b65f11-2127-42e5-a7a6-2def0df40161"
    },
    {
        "title": "春宿左省",
        "author": "杜甫",
        "content": "花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。",
        "object_id": "2769113d-0cac-4e67-83cb-0c10685f8381"
    },
    {
        "title": "横吹曲辞 前出塞九首 一",
        "author": "杜甫",
        "content": "戚戚去故里，悠悠赴交河。公家有程期，亡命婴祸罗。君已富土境，开边一何多？弃绝父母恩，吞声行负戈。",
        "object_id": "acd96031-2a20-4c02-bed0-033329160c8d"
    },
    {
        "title": "绝句六首 五",
        "author": "杜甫",
        "content": "舍下笋穿壁，庭中藤刺檐。地晴丝冉冉，江白草纤纤。",
        "object_id": "3905360b-f2f9-49ac-8bee-2b3081665a8a"
    },
    {
        "title": "夜二首 一",
        "author": "杜甫",
        "content": "白夜月休弦，灯花半委眠。号山无定鹿，落树有惊蝉。暂忆江东鲙，兼怀雪下船。蛮歌犯星起，空觉在天边。",
        "object_id": "be5139b5-2036-43ab-8e97-dbe0a073e7ba"
    },
    {
        "title": "柳司马至",
        "author": "杜甫",
        "content": "有使归三峡，相过问两京。函关犹出将，渭水更屯兵。设备邯郸道，和亲逻些城。幽燕唯鸟去，商洛少人行。衰谢身何补，萧条病转婴。霜天到宫阙，恋主寸心明。",
        "object_id": "97384a23-7f75-4d43-baee-ac6c4a6c6d14"
    },
    {
        "title": "人日两篇 一",
        "author": "杜甫",
        "content": "元日到人日，未有不阴时。冰雪莺难至，春寒花较迟。云随白水落，风振紫山悲。蓬鬓稀疏久，无劳比素丝。",
        "object_id": "f45104c8-145d-4f09-ac5d-1b9ac85dad65"
    },
    {
        "title": "东楼",
        "author": "杜甫",
        "content": "万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。",
        "object_id": "3d449437-09a5-462b-86e5-e1ff2fdfc832"
    },
    {
        "title": "王十五司马弟出郭相访兼遗营茅屋赀",
        "author": "杜甫",
        "content": "客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。",
        "object_id": "7666f1f3-5124-440d-af0b-735914481fc1"
    },
    {
        "title": "水会渡",
        "author": "杜甫",
        "content": "山行有常程，中夜尚未安。微月没已久，崖倾路何难。大江动我前，汹若溟渤宽。篙师暗理楫，歌笑轻波澜。霜浓木石滑，风急手足寒。入舟已千忧，陟𪩘仍万盘。迥眺积水外，始知众星干。远游令人瘦，衰疾惭加餐。",
        "object_id": "164c262f-0c01-4baa-b366-adeb077fa1ea"
    },
    {
        "title": "冬到金华山观因得故拾遗陈公学堂遗迹",
        "author": "杜甫",
        "content": "涪右众山内，金华紫崔嵬。上有蔚蓝天，垂光抱琼台。系舟接绝壁，杖策穷萦回。四顾俯层巅，澹然川谷开。雪岭日色死，霜鸿有余哀。焚香玉女跪，雾里仙人来。陈公读书堂，石柱仄青苔。悲风为我起，激烈伤雄才。",
        "object_id": "8073152d-7f39-430b-93d2-24a9f7fc5323"
    },
    {
        "title": "赠郑十八贲",
        "author": "杜甫",
        "content": "温温士君子，令我怀抱尽。灵芝冠众芳，安得阙亲近。遭乱意不归，窜身迹非隐。细人尚姑息，吾子色愈谨。高怀见物理，识者安肯哂。卑飞欲何待，捷径应未忍。示我百篇文，诗家一标准。羇离交屈宋，牢落值颜闵。水路迷畏途，药饵驻修轸。古人日以远，青史字不泯。步趾咏唐虞，追随饭葵堇。数杯资好事，异味烦县尹。心虽在朝谒，力与愿矛盾。抱病排金门，衰容岂为敏。",
        "object_id": "75727b65-afda-4363-abdf-a7c94fc9e380"
    },
    {
        "title": "登兖州城楼",
        "author": "杜甫",
        "content": "东郡趋庭日，南楼纵目初。浮云连海岳，平野入青徐。孤嶂秦碑在，荒城鲁殿余。从来多古意，临眺独踌躇。",
        "object_id": "eabe74ad-1a13-481d-92e4-9207a59396c5"
    },
    {
        "title": "绝句漫兴九首 四",
        "author": "杜甫",
        "content": "二月已破三月来，渐老逢春能几回。莫思身外无穷事，且尽生前有限杯。",
        "object_id": "b404e60a-6bdf-47fc-9b84-9e224df3a938"
    },
    {
        "title": "西阁三度期大昌严明府同宿不到",
        "author": "杜甫",
        "content": "问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。",
        "object_id": "349ea830-2ad3-4b39-9b60-23594d6c57a1"
    },
    {
        "title": "八哀诗 赠秘书监江夏李公邕",
        "author": "杜甫",
        "content": "长啸宇宙间，高才日陵替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。干谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋涉曾不泥。向来映当时，岂独劝后世。丰屋珊瑚钩，骐驎织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。独步四十年，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议，面折二张势。衰俗凛生风，排荡秋旻霁。忠贞负冤恨，宫阙深旒缀。放逐早联翩，低垂困炎厉。日斜𫛳鸟入，魂断苍梧帝。荣枯走不暇，星驾无安税。几分汉廷竹，夙拥文侯[篲]。终悲洛阳狱，事近小臣敝。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏，指尽流水逝。近伏盈川雄，未甘特进丽。是非张相国，相扼一危脆。争名古岂然，键捷歘不闭。例及吾家诗，旷怀埽氛翳。慷慨嗣真作，咨嗟玉山桂。锺律俨高悬，鲲鲸喷迢遰。坡陀青州血，芜没汶阳瘗。哀赠竟萧条，恩波延揭厉。子孙存如线，旧客舟凝滞。君臣尚论兵，将帅接燕蓟。郎吟六公篇，忧来豁蒙蔽。",
        "object_id": "03733be3-cf7c-442c-b6ce-9918b9aa57ac"
    },
    {
        "title": "陪裴使君登岳阳楼",
        "author": "杜甫",
        "content": "湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。",
        "object_id": "e70bf788-5565-441d-a424-8a6d0580dc8b"
    },
    {
        "title": "寒食夜苏二宅",
        "author": "杜甫",
        "content": "寒食明堪坐，春参夕已垂。好风经柳叶，清风照花枝。客泪闻歌掩，归心畏酒知。佳辰邀赏遍，忽忽更何为？（见宋蒲积中《古今岁时杂咏》卷十一）（按：《古今岁时杂咏》各类诗均分为古诗、今诗二部分，古诗为宋绶《岁时杂咏》原编，今诗始为蒲积中所辑。宋绶为宋敏求之父，卒于庆历初。其时王洙本《杜工部集》虽已编成，尚未刊布。宋绶所据材料，有为王洙未及见者。《古今岁时杂咏》在宋明二代流布未广，故治杜诗者多未见之。此诗各本《杜集》皆失收，今亟录出，以供治杜者研究。）。",
        "object_id": "912b38fa-92f5-4a54-87a4-87f5f7957368"
    },
    {
        "title": "九日杨奉化会白水崔明府",
        "author": "杜甫",
        "content": "今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。晚酣留客舞，凫舄共差池。",
        "object_id": "81c3df1e-6db1-43ab-8b2e-1fa9490f6531"
    },
    {
        "title": "相和歌辞 前苦寒行二首 二",
        "author": "杜甫",
        "content": "去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将安所归。",
        "object_id": "631a60e3-994f-4e3f-a3e9-6cf6e9325840"
    },
    {
        "title": "闻斛斯六官未归",
        "author": "杜甫",
        "content": "故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。",
        "object_id": "62c91219-9aa9-4872-a4cc-8751a8f85e3c"
    },
    {
        "title": "别房太尉墓",
        "author": "杜甫",
        "content": "他乡复行役，驻马别孤坟。近泪无干土，低空有断云。对碁陪谢傅，把剑觅徐君。唯见林花落，莺啼送客闻。",
        "object_id": "c19e64b1-604b-40b7-9e41-6ef57b9c6f7b"
    },
    {
        "title": "送高三十五书记",
        "author": "杜甫",
        "content": "崆峒小麦熟，且愿休王师。请公问主将，焉用穷荒为。饥鹰未饱肉，侧翅随人飞。高生跨鞍马，有似幽幷儿。脱身簿尉中，始与捶楚辞。借问今何官，触热向武威。答云一书记，所愧国士知。人实不易知，更须慎其仪。十年出幕府，自可持旌麾。此行既特达，足以慰所思。男儿功名遂，亦在老大时。常恨结驩浅，各在天一涯。又如参与商，惨惨中肠悲。惊风吹鸿鹄，不得相追随。黄尘翳沙漠，念子何当归。边城有余力，早寄从军诗。",
        "object_id": "c9e63635-0caa-43c2-b4b8-b459f9983fbf"
    },
    {
        "title": "白帝",
        "author": "杜甫",
        "content": "白帝城中云出门，白帝城下雨翻盆。高江急峡雷霆鬬，翠木苍藤日月昏。戎马不如归马逸，千家今有百家存。哀哀寡妇诛求尽，恸哭秋原何处村。",
        "object_id": "9f96e94c-3ccf-435a-8c67-9c0447f16d11"
    },
    {
        "title": "解闷十二首 六",
        "author": "杜甫",
        "content": "复忆襄阳孟浩然，清诗句句尽堪传。即今耆旧无新语，漫钓槎头缩颈鳊。",
        "object_id": "52903113-79ce-407c-8525-a5f93bef88f4"
    },
    {
        "title": "酬郭十五受判官",
        "author": "杜甫",
        "content": "才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。",
        "object_id": "f5a23a71-eaa5-4494-9c16-f3fd44546508"
    },
    {
        "title": "遣愤",
        "author": "杜甫",
        "content": "闻道花门将，论功未尽归。自从收帝里，谁复总戎机。蜂虿终怀毒，雷霆可震威。莫令鞭血地，再湿汉臣衣。",
        "object_id": "45a36ed3-5e37-4daa-a253-33734a21e2e4"
    },
    {
        "title": "绝句六首 六",
        "author": "杜甫",
        "content": "江动月移石，溪虚云傍花。鸟栖知故道，帆过宿谁家。",
        "object_id": "e50791c1-e9ee-4e3f-bc49-1bab0654b7f5"
    },
    {
        "title": "陈拾遗故宅",
        "author": "杜甫",
        "content": "拾遗平昔居，大屋尚修椽。悠扬荒山日，惨淡故园烟。位下曷足伤，所贵者圣贤。有才继骚雅，哲匠不比肩。公生扬马后，名与日月悬。同游英俊人，多秉辅佐权。彦昭超玉价，郭振起通泉。到今素壁滑，洒翰银钩连。盛事会一时，此堂岂千年。终古立忠义，感遇有遗编。",
        "object_id": "96b6faa1-eb87-421e-95e5-8733a10bd9e4"
    },
    {
        "title": "惜别行送向卿进奉端午御衣之上都",
        "author": "杜甫",
        "content": "肃宗昔在灵武城，指挥猛将收咸京。向公泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图画鸿雁行，紫极出入黄金印。尚书勋业超千古，雄镇荆州继吾祖。裁缝云雾成御衣，拜跪题封向端午。向卿将命寸心赤，青山落日江潮白。卿到朝廷说老翁，漂零已是沧浪客。",
        "object_id": "7e6e299e-64bd-43d0-a15b-7512bead4c84"
    },
    {
        "title": "送翰林张司马南海勒碑",
        "author": "杜甫",
        "content": "冠冕通南极，文章落上台。诏从三殿去，碑到百蛮开。野馆浓花发，春帆细雨来。不知沧海上，天遣几时回。",
        "object_id": "f5c7c474-4fff-4fec-9f4a-d8e2d1447a77"
    },
    {
        "title": "堂成",
        "author": "杜甫",
        "content": "背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。",
        "object_id": "f9775db8-a4b0-4a95-a6e5-3424d5159c97"
    },
    {
        "title": "游修觉寺",
        "author": "杜甫",
        "content": "野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。",
        "object_id": "6578791b-8f0c-43a9-b7ec-96de41d55d29"
    },
    {
        "title": "绝句漫兴九首 五",
        "author": "杜甫",
        "content": "肠断春江欲尽头，杖藜徐步立芳洲。颠狂柳絮随风去，轻薄桃花逐水流。",
        "object_id": "0970d861-e8b1-4379-86d5-cfea6900e51a"
    },
    {
        "title": "苏端薛复筵简薛华醉歌",
        "author": "杜甫",
        "content": "文章有神交有道，端复得之名誉早。爱客满堂尽豪翰，开筵上日思芳草。安得健步移远梅，乱插繁花向晴昊。千里犹残旧冰雪，百壶且试开怀抱。垂老恶闻战鼓悲，急觞为缓忧心𢭏。少年努力纵谈笑，看我形容已枯槁。坐中薛华善醉歌，歌辞自作风格老。近来海内为长句，汝与山东李白好。何刘沈谢力未工，才兼鲍昭愁绝倒。诸生颇尽新知乐，万事终伤不自保。气酣日落西风来，愿吹野水添金杯。",
        "object_id": "e848498b-1ab8-48c7-8b3e-e98b5550b855"
    },
    {
        "title": "中宵",
        "author": "杜甫",
        "content": "西阁百寻余，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。",
        "object_id": "59dca3f6-e269-4bf8-8bed-0898f4439b34"
    },
    {
        "title": "刘九法曹郑瑕丘石门宴集",
        "author": "杜甫",
        "content": "秋水清无底，萧然静客心。掾曹乘逸兴，鞍马去相寻。能吏逢聊璧，华筵直一金。晚来横吹好，泓下亦龙吟。",
        "object_id": "6a04ad47-c0ea-461f-aa52-f89454a1b4eb"
    },
    {
        "title": "相和歌辞 后苦寒行二首 一",
        "author": "杜甫",
        "content": "南纪巫庐瘴不绝，太古以来无尺雪。蛮夷长老怨苦寒，崐崘天关冻应折。",
        "object_id": "8cffb647-6edb-4da1-be1b-806e1b3dfe42"
    },
    {
        "title": "横吹曲辞 前出塞九首 二",
        "author": "杜甫",
        "content": "出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。",
        "object_id": "d572cc60-44fc-40c3-9c2f-08e966153fdd"
    },
    {
        "title": "不见",
        "author": "杜甫",
        "content": "不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。",
        "object_id": "5bce54d8-5f1a-487b-807c-b30714c006f4"
    },
    {
        "title": "西阁二首 一",
        "author": "杜甫",
        "content": "巫山小摇落，碧色见松林。百鸟各相命，孤云无自心。层轩俯江壁，要路亦高深。朱绂犹纱帽，新诗近玉琴。功名不早立，衰病谢知音。哀世非王粲，终然学越吟。",
        "object_id": "2e0476ef-0c5f-4789-aa92-26f52da3586f"
    },
    {
        "title": "太平寺泉眼",
        "author": "杜甫",
        "content": "招提凭高冈，疏散连草莽。出泉枯柳根，汲引岁月古。石间见海眼，天畔萦水府。广深丈尺间，宴息敢轻侮。青白二小蛇，幽姿可时睹。如丝气或上，烂熳为云雨。山头到山下，凿井不尽土。取供十方僧，香美胜牛乳。北风起寒文，弱藻舒翠缕。明涵客衣净，细荡林影趣。何当宅下流，余润通药圃。三春湿黄精，一食生毛羽。",
        "object_id": "664bcedd-5b20-4884-a2c0-c92b127d4504"
    },
    {
        "title": "夜二首 二",
        "author": "杜甫",
        "content": "城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。斗斜人更望，月细鹊休飞。",
        "object_id": "942a3584-0241-43e2-ab41-0d63407f0677"
    },
    {
        "title": "简吴郎司法",
        "author": "杜甫",
        "content": "有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。",
        "object_id": "db1025d2-bf15-46df-af97-d96aa4b570e8"
    },
    {
        "title": "人日两篇 二",
        "author": "杜甫",
        "content": "此日此时人共得，一谈一笑俗相看。尊前柏叶休随酒，胜里金花巧耐寒。佩剑冲星聊暂拔，匣琴流水自须弹。早春重引江湖兴，直道无忧行路难。",
        "object_id": "8fe5a657-b087-4fe3-b3f0-d4d5d97da755"
    },
    {
        "title": "过南岳入洞庭湖",
        "author": "杜甫",
        "content": "洪波忽争道，岸转异江湖。鄂渚分云树，衡山引舳舻。翠牙穿裛桨，碧节上寒蒲。病渴身何去，春生力更无。壤童犂雨雪，渔屋架泥涂。欹侧风帆满，微冥水驿孤。悠悠回赤壁，浩浩略苍梧。帝子留遗恨，曹公屈壮图。圣朝光御极，残孽驻艰虞。才淑随厮养，名贤隐锻𬬻。邵平元入汉，张翰后归吴。莫怪啼痕数，危樯逐夜乌。",
        "object_id": "4c5525bf-6b4c-4bfc-ac1d-ecef40a745f2"
    },
    {
        "title": "自阆州领妻子却赴蜀州山行三首 一",
        "author": "杜甫",
        "content": "汨汨避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。",
        "object_id": "03888191-1fe8-46a6-b8d4-49d65adde905"
    },
    {
        "title": "解闷十二首 七",
        "author": "杜甫",
        "content": "陶冶性灵在底物，新诗改罢自长吟。孰知二谢将能事，颇学阴何苦用心。",
        "object_id": "9ce47635-1efb-4ec1-9bf3-54b11a23e311"
    },
    {
        "title": "飞仙阁",
        "author": "杜甫",
        "content": "土门山行窄，微径缘秋毫。栈云兰干峻，梯石结构牢。万壑攲疏林，积阴带奔涛。寒日外澹泊，长风中怒号。歇鞍在地底，始觉所历高。往来杂坐卧，人马同疲劳。浮生有定分，饥饱岂可逃。叹息谓妻子，我何随汝曹。",
        "object_id": "660a6778-c6b8-40ef-908f-c2d563d1fe0b"
    },
    {
        "title": "三韵三篇 一",
        "author": "杜甫",
        "content": "高马勿唾面，长鱼无损鳞。辱马马毛焦，困鱼鱼有神。君看磊落士，不肯易其身。",
        "object_id": "57744626-3438-4f25-a2e6-3b9978376056"
    },
    {
        "title": "阆中行",
        "author": "杜甫",
        "content": "豺狼当路，无地游从。（《云溪友议》卷上《严黄门》）（按：此二句疑即杜甫《发阆中》首句“前有毒蛇后猛虎”之异传。）。",
        "object_id": "ffca4612-5d51-42a7-bfd9-4d3045e05dbc"
    },
    {
        "title": "雨晴",
        "author": "杜甫",
        "content": "天水秋云薄，从西万里风。今朝好晴景，久雨不妨农。塞柳行疏翠，山棃结小红。胡笳楼上发，一雁入高空。",
        "object_id": "be9d4d46-2848-4724-aae8-dab695b16714"
    },
    {
        "title": "赠李白",
        "author": "杜甫",
        "content": "二年客东都，所历厌机巧。野人对膻腥，蔬食常不饱。岂无青精饭，使我颜色好。苦乏大药资，山林迹如扫。李侯金闺彦，脱身事幽讨。亦有梁宋游，方期拾瑶草。",
        "object_id": "f6ac1ff8-366f-42d0-af96-e5c174b42b92"
    },
    {
        "title": "白帝城楼",
        "author": "杜甫",
        "content": "江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。",
        "object_id": "b148ee6a-a877-40a0-858a-40bf23f1bf26"
    },
    {
        "title": "遣愁",
        "author": "杜甫",
        "content": "养拙蓬为户，茫茫何所开。江通神女馆，地隔望乡台。渐惜容颜老，无由弟妹来。兵戈与人事，回首一悲哀。",
        "object_id": "262a0118-2fc0-4a10-8d1f-6ada29acc66f"
    },
    {
        "title": "八哀诗 故秘书少监武功苏公源明",
        "author": "杜甫",
        "content": "武功少也孤，徒步客徐衮。读书东岳中，十载考坟典。时下莱芜郭，忍饥浮云𪩘。负米晚为身，每食脸必泫。夜字照𦶟薪，垢衣生碧藓。庶以勤苦志，报兹劬劳显。学蔚醇儒姿，文包旧史善。洒落辞幽人，归来潜京辇。射君东堂策，宗匠集精选。制可题未干，乙科已大阐。文章日自负，吏禄亦累践。晨趋阊阖内，足蹋宿昔趼。一麾出守还，黄屋朔风卷。不暇陪八骏，虏庭悲所遣。平生满尊酒，断此朋知展。忧愤病二秋，有恨石可转。肃宗复社稷，得无逆顺辨。范晔顾其儿，李斯忆黄犬。秘书茂松意，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始征劝勉。不要悬黄金，胡为投乳贙。结交三十载，吾与谁游衍。荥阳复冥莫，罪罟已横罥。呜呼子逝日，始泰则终蹇。长安米万钱，凋丧尽余喘。战伐何当解，归帆阻清沔。尚缠漳水疾，永负蒿里饯。",
        "object_id": "0d07875d-bf3e-4a2e-9139-ba767079c8ad"
    },
    {
        "title": "醉歌行赠公安颜少府请顾八题壁",
        "author": "杜甫",
        "content": "神仙中人不易得，颜氏之子才孤标。天马长鸣待驾驭，秋鹰整翮当云霄。君不见东吴顾文学，君不见西汉杜陵老。诗家笔势君不嫌，词翰升堂为君埽。是日霜风冻七泽，乌蛮落照衔赤壁。酒酣耳热忘头白，感君意气无所惜，一为歌行歌主客。",
        "object_id": "dff1b780-5ef1-4c4f-abff-ef38d41e3c32"
    },
    {
        "title": "赠翰林张四学士",
        "author": "杜甫",
        "content": "翰林逼华盖，鲸力破沧溟。天上张公子，宫中汉客星赋诗拾翠殿，佐酒望云亭。紫诰仍兼绾，黄麻似六经。内分金带赤，恩与荔枝青。无复随高凤，空余泣聚萤。此生任春草，垂老独漂萍。傥忆山阳会，悲歌在一听。",
        "object_id": "e49af687-a500-425c-a9cb-0e7816bbb04e"
    },
    {
        "title": "晚出左掖",
        "author": "杜甫",
        "content": "昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。",
        "object_id": "f3d9772e-9eec-4dd0-9ac1-fe1f94646c61"
    },
    {
        "title": "田舍",
        "author": "杜甫",
        "content": "田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。",
        "object_id": "f54c52d8-8544-482e-9b63-34f6f3b1bdd6"
    },
    {
        "title": "绝句四首 一",
        "author": "杜甫",
        "content": "堂西长笋别开门，堑北行椒却背村。梅熟许同朱老吃，松高拟对阮生论。",
        "object_id": "7d59bd22-bdfc-4105-9379-3be27dab92da"
    },
    {
        "title": "解闷十二首 八",
        "author": "杜甫",
        "content": "不见高人王右丞，蓝田丘壑漫寒藤。最传秀句寰区满，未绝风流相国能。",
        "object_id": "5f5ac262-5291-469f-9fb7-6421b006dd35"
    },
    {
        "title": "江梅",
        "author": "杜甫",
        "content": "梅蘂腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。",
        "object_id": "26a4d4f1-b9bb-42c4-8201-8b84b88c5531"
    },
    {
        "title": "衡州送李大夫七丈勉赴广州",
        "author": "杜甫",
        "content": "斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。",
        "object_id": "5f52da7a-9e85-4077-8b9f-88f1abdaf274"
    },
    {
        "title": "横吹曲辞 前出塞九首 三",
        "author": "杜甫",
        "content": "磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有？功名图麒麟，战骨当速朽。",
        "object_id": "d8e0db16-f56c-4180-bc8f-9724551bd8fc"
    },
    {
        "title": "绝句漫兴九首 六",
        "author": "杜甫",
        "content": "懒慢无堪不出村，呼儿日在掩柴门。苍苔浊酒林中静，碧水春风野外昏。",
        "object_id": "83648d7d-4cd5-4a8d-9df7-b3c8eb7bb1cc"
    },
    {
        "title": "章梓州橘亭饯成都窦少尹",
        "author": "杜甫",
        "content": "秋日野亭千橘香，玉盘锦席高云凉。主人送客何所作，行酒赋诗殊未央。衰老应为难离别，贤声此去有辉光。预传籍籍新京尹，青史无劳数赵张。",
        "object_id": "290c5ecc-f832-4b5f-b0cd-51630106148f"
    },
    {
        "title": "梦李白二首 一",
        "author": "杜甫",
        "content": "死别已吞声，生别常恻恻。江南瘴疠地，逐客无消息。故人入我梦，明我长相忆。恐非平生魂，路远不可测。魂来枫叶青，魂返关塞黑。君今在罗网，何以有羽翼。落月满屋梁，犹疑照颜色。水深波浪阔，无使蛟龙得。",
        "object_id": "c9362aba-fb50-481b-a4cd-08ddd65cdd2a"
    },
    {
        "title": "谒文公上方",
        "author": "杜甫",
        "content": "野寺隐乔木，山僧高下居。石门日色异，绛气横扶疏。窈窕入风磴，长芦纷卷舒。庭前猛虎卧，遂得文公庐。俯视万家邑，烟尘对阶除。吾师雨花外，不下十年余。长者自布金，禅龛只晏如。大珠脱玷翳，白月当空虚。甫也南北人，芜蔓少耘锄。久遭诗酒污，何事忝簪裾。王侯与蝼蚁，同尽随丘墟。愿闻第一义，回向心地初。金篦刮眼膜，价重百车渠。无生有汲引，兹理傥吹嘘。",
        "object_id": "bda39e90-fcb0-4a37-8565-a8b31a46681f"
    },
    {
        "title": "三韵三篇 二",
        "author": "杜甫",
        "content": "荡荡万斛船，影若扬白虹。起樯必椎牛，挂席集众功。自非风动天，莫置大水中。",
        "object_id": "c2859274-fd6f-4c48-a4a5-53e1754b6aa2"
    },
    {
        "title": "相和歌辞 后苦寒行二首 二",
        "author": "杜甫",
        "content": "晚来江门失大木，猛风中夜吹白屋。天兵断斩青海戎，杀气南行动坤轴，不尔苦寒何太酷？巴东之峡生凌凘，彼苍回轩人得知。",
        "object_id": "90891e87-5130-4437-8fb2-6223e1f04d3f"
    },
    {
        "title": "后游",
        "author": "杜甫",
        "content": "寺忆新游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。",
        "object_id": "2e21cd9e-d90b-4cb5-a624-4ea522457655"
    },
    {
        "title": "题玄武禅师屋壁",
        "author": "杜甫",
        "content": "何年顾虎头，满壁画瀛州。赤日石林气，青天江海流。锡飞常近鹤，杯度不惊鸥。似得庐山路，真随惠远游。",
        "object_id": "785ea8b0-4589-4ea2-a01c-226a2556dbe5"
    },
    {
        "title": "晦日寻崔戢李封",
        "author": "杜甫",
        "content": "朝光入瓮牖，尸寝惊敝裘。起行视天宇，春气渐和柔。兴来不暇懒，今晨梳我头。出门无所待，徒步觉自由。杖藜复恣意，免值公与侯。晚定崔李交，会心真罕俦。每过得酒倾，二宅可淹留。喜结仁里欢，况因令节求。李生园欲荒，旧竹颇修修。引客看埽除，随时成献酬。崔侯初筵色，已畏空尊愁。未知天下士，至性有此不。草牙既青出，蜂声亦暖游。思见农器陈，何当甲兵休。上古葛天民，不贻黄屋忧。至今阮籍等，熟醉为身谋。威凤高其翔，长鲸吞九洲。地轴为之翻，百川昔乱流。当歌欲一放，泪下恐莫收。浊醪有妙理，庶用慰沈浮。",
        "object_id": "6876a62d-3e30-49cf-9e87-a55e75779844"
    },
    {
        "title": "宗武生日",
        "author": "杜甫",
        "content": "小子何时见，高秋此日生。自从都邑语，已伴老夫名。诗是吾家事，人传世上情。熟精文选理，休觅彩衣轻。凋瘵筵初秩，欹斜坐不成。流霞分片片，涓滴就徐倾。",
        "object_id": "32e55ae3-1751-4afc-b2f9-00d2ad5b6f99"
    },
    {
        "title": "又呈吴郎",
        "author": "杜甫",
        "content": "堂前扑枣任西邻，无食无儿一妇人。不为困穷宁有此，祗缘恐惧转须亲。即防远客虽多事，使插疏篱却甚真。已诉征求贫到骨，正思戎马泪盈巾。",
        "object_id": "c18b9273-a4d2-493b-8320-5025f2d174f7"
    },
    {
        "title": "夜闻觱篥",
        "author": "杜甫",
        "content": "夜闻觱篥沧江上，衰年侧耳情所向。邻舟一听多感伤，塞曲三更歘悲壮。积雪飞霜此夜寒，孤灯急管复风湍。君知天地干戈满，不见江湖行路难。",
        "object_id": "b6985205-7423-47bf-ad4d-19e2ee4eaed0"
    },
    {
        "title": "暂如临邑至㟙山湖亭奉怀李员外率尔成兴",
        "author": "杜甫",
        "content": "野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。",
        "object_id": "4a2d7277-b99e-4dec-88ae-2ccd1fe594c9"
    },
    {
        "title": "西阁二首 二",
        "author": "杜甫",
        "content": "懒心似江水，日夜向沧洲。不道含香贱，其如镊白休。经过调碧柳，萧索倚朱楼。毕娶何时竟，消中得自由。豪华看古往，服食寄冥搜。诗尽人间兴，兼须入海求。",
        "object_id": "9eb4426c-cc99-40d4-949a-0574ecc33240"
    },
    {
        "title": "五盘",
        "author": "杜甫",
        "content": "五盘虽云险，山色佳有余。仰凌栈道细，俯映江木疏。地僻无网罟，水清反多鱼。好鸟不妄飞，野人半巢居。喜见淳朴俗，坦然心神舒。东郊尚格鬬，巨猾何时除。故乡有弟妹，流落随丘墟。成都万事好，岂若归吾庐。",
        "object_id": "1dbc706e-cef1-4d8b-921e-81ca48757a0e"
    },
    {
        "title": "石文诗（附存）",
        "author": "杜甫",
        "content": "诗王本在陈芳国，九夜扪之麟篆熟，声振扶桑享天福。（见冯贽《云仙杂记》卷一引《文览》）（按：此诗可断定非杜甫作。《云仙杂记》一书，传为唐末人冯贽作，后人虽有疑其为宋人伪托者，然所举诸证尚不足以定谳。今仍从旧说视作唐人之作姑附存杜甫名下。）。",
        "object_id": "8a50b03d-2611-4c8b-8778-8422710acd15"
    },
    {
        "title": "送张二十参军赴蜀州因呈杨五侍御",
        "author": "杜甫",
        "content": "好去张公子，通家别恨添。两行秦树直，万点蜀山尖。御史新骢马，参军旧紫髯。皇华吾善处，于汝定无嫌。",
        "object_id": "3f847798-230a-4e1b-946f-5ae62cfad00b"
    },
    {
        "title": "寓目",
        "author": "杜甫",
        "content": "一县蒲萄熟，秋山苜蓿多。关云常带雨，塞水不成河。羌女轻烽燧，胡儿制骆驼。自伤迟暮眼，丧乱饱经过。",
        "object_id": "87fc6086-4359-4046-bde9-4d724d1f2d6d"
    },
    {
        "title": "游龙门奉先寺",
        "author": "杜甫",
        "content": "已从招提游，更宿招提境。阴壑生虚籁，月林散清影。天阙象纬逼，云卧衣裳冷。欲觉闻晨钟，令人发深省。",
        "object_id": "176bc0de-6659-46ab-8ab4-fd67e4aa5852"
    },
    {
        "title": "晓望白帝城盐山",
        "author": "杜甫",
        "content": "徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。",
        "object_id": "5218857b-75ca-4ec2-9d8d-2ebd4d7075c4"
    },
    {
        "title": "梦李白二首 二",
        "author": "杜甫",
        "content": "浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂莫身后事。",
        "object_id": "0710a746-8660-4bc1-b073-8ce51ac9f4d9"
    },
    {
        "title": "又示宗武",
        "author": "杜甫",
        "content": "觅句新知律，摊书解满床。试吟青玉案，莫羡紫罗囊。假日从时饮，明年共我长。应须饱经术，已似爱文章。十五男儿志，三千弟子行。曾参与游夏，达者得升堂。",
        "object_id": "b096aa9c-b7cd-424f-808e-aef597a16cc8"
    },
    {
        "title": "八哀诗 故著作郎贬台州司户荥阳郑公虔",
        "author": "杜甫",
        "content": "鶢鶋至鲁门，不识钟鼓飨。孔翠望赤霄，愁思雕笼养。荥阳冠众儒，早闻名公赏。地崇士大夫，况乃气精爽。天然生知姿，学立游夏上。神农极阙漏，黄石愧师长。药纂西极名，兵流指诸掌。贯穿无遗恨，荟蕞何技痒。圭臬星经奥，虫篆丹青广。子云窥未遍，方朔谐太枉。神翰顾不一，体变锺兼两。文传天下口，大字犹在榜。昔献书画图，新诗亦俱往。沧洲动玉陛，宣鹤误一响。三绝自御题，四方尤所仰。嗜酒益疏放，弹琴视天壤。形骸实土木，亲近唯几杖。未曾寄官曹，突兀倚书幌。晚就芸香阁，胡尘昏坱莽。反复归圣朝，点染无涤荡。老蒙台州掾，泛泛浙江桨。覆穿四明雪，饥拾楢溪橡。空闻紫芝歌，不见杏坛丈。天长眺东南，秋色余魍魉。别离惨至今，斑白徒怀曩。春深秦山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹奖。百年见存殁，牢落吾安放。萧条阮咸在，出处同世网。他日访江楼，含凄述飘荡。",
        "object_id": "5077e64f-8b7b-489b-a9fc-6c8f11f52315"
    },
    {
        "title": "进艇",
        "author": "杜甫",
        "content": "南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。",
        "object_id": "d453f469-2a2c-48a1-8581-0193560729f3"
    },
    {
        "title": "送陵州路使君赴任",
        "author": "杜甫",
        "content": "王室比多难，高官皆武臣。幽燕通使者，岳牧用词人。国待贤良急，君当拔擢新。佩刀成气象，行盖出风尘。战伐乾坤破，疮痍府库贫。众僚宜洁白，万役但平均。霄汉瞻佳士，泥途任此身。秋天正摇落，回首大江滨。",
        "object_id": "dfcaab39-5c64-4eba-911e-2dec1cedc259"
    },
    {
        "title": "自阆州领妻子却赴蜀州山行三首 二",
        "author": "杜甫",
        "content": "长林偃风色，回复意犹迷。衫裛翠微润，马衔青草嘶。栈县斜避石，桥断却寻溪。何日干戈尽，飘飘愧老妻。",
        "object_id": "598342f1-e4d1-45d1-b813-6aa0cac1ce52"
    },
    {
        "title": "秋清",
        "author": "杜甫",
        "content": "高秋苏病气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。",
        "object_id": "47ca52f4-7ef9-4ec2-97b8-37b6818b4854"
    },
    {
        "title": "宿青草湖",
        "author": "杜甫",
        "content": "洞庭犹在目，青草续为名。宿桨依农事，邮签报水程。寒冰争倚薄，云月递微明。湖雁双双起，人来故北征。",
        "object_id": "0599e6cd-e57a-4b90-ac98-f65a23cebae0"
    },
    {
        "title": "哭长孙侍御",
        "author": "杜甫",
        "content": "道为谋书重，名因赋颂雄。礼闱曾擢桂，宪府旧乘骢。流水生涯尽，浮云世事空。唯余旧台柏，萧瑟九原中。",
        "object_id": "b73268d2-ab46-4887-9379-915c053146fc"
    },
    {
        "title": "曲江陪郑八丈南史饮",
        "author": "杜甫",
        "content": "雀啄江头黄柳花，䴔䴖㶉𫛶满晴沙。自知白发非春事，且尽芳尊恋物华。近侍即今难浪迹，此身那得更无家。丈人文力犹强健，岂傍青门学种瓜。",
        "object_id": "d5f78fdb-2066-4ff7-8b29-8a1ce54c0c28"
    },
    {
        "title": "题新津北桥楼",
        "author": "杜甫",
        "content": "望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供客眼，唯有此江郊。",
        "object_id": "8d17fb7e-d2f3-4f01-bcee-be11864e9155"
    },
    {
        "title": "阁夜",
        "author": "杜甫",
        "content": "岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。",
        "object_id": "0f5874bf-3748-44c9-bc3a-be4a8c3eb2f6"
    },
    {
        "title": "解闷十二首 九",
        "author": "杜甫",
        "content": "先帝贵妃今寂寞，荔枝还复入长安。炎方每续朱[樱]献，玉座应悲白露[团]。",
        "object_id": "d45caed5-bc9a-4c16-836a-97e68e9b2f81"
    },
    {
        "title": "奉赠射洪李四丈",
        "author": "杜甫",
        "content": "丈人屋上乌，人好乌亦好。人生意气豁，不在相逢早。南京乱初定，所向邑枯槁。游子无根株，茅斋付秋草。东征下月峡，挂席穷海岛。万里须十金，妻孥未相保。苍茫风尘际，蹭蹬骐驎老。志士怀感伤，心胸已倾倒。",
        "object_id": "f0f91037-5eae-4988-a135-88b6607ddac5"
    },
    {
        "title": "绝句漫兴九首 七",
        "author": "杜甫",
        "content": "糁径杨花铺白毡，点溪荷叶叠青钱。笋根稚子无人见，沙上凫雏傍母眠。",
        "object_id": "58ba4d44-398a-4af4-9ae5-764f809b0de1"
    },
    {
        "title": "客夜",
        "author": "杜甫",
        "content": "客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。",
        "object_id": "a60d32f9-47fc-4974-8e11-e4473e976fa9"
    },
    {
        "title": "绝句四首 二",
        "author": "杜甫",
        "content": "欲作鱼梁云复湍，因惊四月雨声寒。青溪先有蛟龙窟，竹石如山不敢安。",
        "object_id": "23a057b3-7f46-441b-855a-2182a3402d5f"
    },
    {
        "title": "雨过苏端",
        "author": "杜甫",
        "content": "鸡鸣风雨交，久旱云亦好。杖藜入春泥，无食起我早。诸家忆所历，一饭迹便埽。苏侯得数过，欢喜每倾倒。也复可怜人，呼儿具梨枣。浊醪必在眼，尽醉摅怀抱。红稠屋角花，碧委墙隅草。亲宾纵谈谑，喧闹畏衰老。况蒙霈泽垂，粮粒或自保。妻孥隔军垒，拨弃不拟道。",
        "object_id": "24f063d6-b3bb-4368-ae89-1e2af8fb3a0f"
    },
    {
        "title": "龙门阁",
        "author": "杜甫",
        "content": "清江下龙门，绝壁无尺土。长风驾高浪，浩浩自太古。危途中萦盘，仰望垂线缕。滑石攲谁凿，浮梁袅相拄。目眩陨杂花，头风吹过雨。百年不敢料，一坠那得取。饱闻经瞿塘，足见度大庾。终身历艰险，恐惧从此数。",
        "object_id": "a7526293-9b93-4acd-afb5-8a75a32e7c27"
    },
    {
        "title": "三韵三篇 三",
        "author": "杜甫",
        "content": "烈士恶多门，小人自同调。名利苟可取，杀身傍权要。何当官曹清，尔辈堪一笑。",
        "object_id": "73368692-b14f-4e13-a388-ff5acccf9a12"
    },
    {
        "title": "庭草",
        "author": "杜甫",
        "content": "楚草经寒碧，逢春入眼浓。旧低收叶举，新掩卷牙重。步履宜轻过，开筵得屡供。看花随节序，不敢强为容。",
        "object_id": "2b47ba92-18b5-4dc4-8dc6-fd74a117c242"
    },
    {
        "title": "对雨书怀走邀许十一簿公",
        "author": "杜甫",
        "content": "东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。相邀愧泥泞，骑马到阶除。",
        "object_id": "fea6e004-d905-4fa0-9f6c-c813af7862e6"
    },
    {
        "title": "山寺",
        "author": "杜甫",
        "content": "野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。",
        "object_id": "8b73a514-a34d-4229-8583-cdbd778403d4"
    },
    {
        "title": "有怀台州郑十八司户",
        "author": "杜甫",
        "content": "天台隔三江，风浪无晨暮。郑公纵得归，老病不识路。昔如水上鸥，今如罝中兔。性命由他人，悲辛但狂顾。山鬼独一脚，蝮蛇长如树。呼号傍孤城，岁月谁与度。从来御魑魅，多为才名误。夫子嵇阮流，更被时俗恶。海隅微小吏，眼暗发垂素。黄帽映青袍，非供折腰具。平生一杯酒，见我故人遇。相望无所成，乾坤莽回互。",
        "object_id": "058cb6ad-31e4-4d05-a2d7-c1f08ae860f1"
    },
    {
        "title": "覃山人隐居",
        "author": "杜甫",
        "content": "南极老人自有星，北山移文谁勒铭。征君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。",
        "object_id": "db033ee9-5ef8-4acb-8606-c777217f7ae8"
    },
    {
        "title": "八哀诗 故右仆射相国张公九齢",
        "author": "杜甫",
        "content": "相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有余，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。",
        "object_id": "fd949d64-858c-4734-b54f-fcfd99aff432"
    },
    {
        "title": "宿白沙驿",
        "author": "杜甫",
        "content": "水宿仍余照，人烟复此亭。驿边沙旧白，湖外草新青。万象皆春气，孤槎自客星。随波无限月，的的近南溟。",
        "object_id": "ca5a763f-80a5-4af8-93c0-083856a6aeb6"
    },
    {
        "title": "横吹曲辞 前出塞九首 四",
        "author": "杜甫",
        "content": "送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。",
        "object_id": "ef9d3efd-0eb2-413e-a455-2ee05bc16f7d"
    },
    {
        "title": "白帝城最高楼",
        "author": "杜甫",
        "content": "城尖径昃旌斾愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。",
        "object_id": "c0729417-079c-46a2-8d01-efb01e3f2d50"
    },
    {
        "title": "发刘郎浦",
        "author": "杜甫",
        "content": "挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚相催。白头厌伴渔人宿，黄帽青鞋归去来。",
        "object_id": "83fab156-6339-4b67-aca1-5ee2b16f2680"
    },
    {
        "title": "虢国夫人",
        "author": "杜甫",
        "content": "虢国夫人承主恩，平明上马入宫门。却嫌脂粉涴颜色，澹埽蛾眉朝至尊。",
        "object_id": "15180235-db35-499b-8fd5-b8d9fa92f5f2"
    },
    {
        "title": "陪诸贵公子丈八沟携妓纳凉晚际遇雨二首 一",
        "author": "杜甫",
        "content": "落日放船好，轻风生浪迟。竹深留客处，荷净纳凉时。公子调冰水，佳人雪藕丝。片云头上黑，应是雨催诗。",
        "object_id": "86d084a1-6ccd-49a1-8757-cebc29ef13e8"
    },
    {
        "title": "自阆州领妻子却赴蜀州山行三首 三",
        "author": "杜甫",
        "content": "行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。",
        "object_id": "3678278c-bddf-4639-837c-45fa64d6b28b"
    },
    {
        "title": "解闷十二首 十",
        "author": "杜甫",
        "content": "忆过泸戎摘荔枝，青峰隐暎石逶迤。京中旧见无颜色，红颗酸甜只自知。",
        "object_id": "094c888f-a963-43dc-9e4e-b1b644c54abe"
    },
    {
        "title": "伤秋",
        "author": "杜甫",
        "content": "林僻来人少，山长去鸟微。高秋收画扇，久客掩荆扉。懒慢头时栉，艰难带减围。将军犹汗马，天子尚戎衣。白蒋风飙脆，殷柽晓夜稀。何年减豺虎，似有故园归。",
        "object_id": "5fb2f973-0b17-49be-83d9-7f9d843b04d3"
    },
    {
        "title": "熟食日示宗文宗武",
        "author": "杜甫",
        "content": "消渴游江汉，羇栖尚甲兵。几年逢熟食，万里逼清明。松柏邛山路，风花白帝城。汝曹催我老，回首泪纵横。",
        "object_id": "04bf9a4a-a4fc-4ad0-95f0-ee3c63af195c"
    },
    {
        "title": "送贾阁老出汝州",
        "author": "杜甫",
        "content": "西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。",
        "object_id": "88a4cb52-fee3-461b-b681-32275a0edd24"
    },
    {
        "title": "西郊",
        "author": "杜甫",
        "content": "时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。",
        "object_id": "7147a2b9-5940-46c4-b48b-9316c8112ba1"
    },
    {
        "title": "薄暮",
        "author": "杜甫",
        "content": "江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。",
        "object_id": "3de9c519-a79d-41d1-9750-53ac57588765"
    },
    {
        "title": "陪李北海宴历下亭",
        "author": "杜甫",
        "content": "东藩驻皂盖，北渚凌青荷。海内此亭古，济南名士多。云山已发兴，玉佩仍当歌。修竹不受暑，交流空涌波。蕴真惬所遇，落日将如何。贵贱俱物役，从公难重过。",
        "object_id": "19360992-900d-448d-abe0-5526fcca731e"
    },
    {
        "title": "早发射洪县南途中作",
        "author": "杜甫",
        "content": "将老忧贫窭，筋力岂能及。征途乃侵星，得使诸病入。鄙人寡道气，在困无独立。俶装逐徒旅，达曙凌险涩。寒日出雾迟，清江转山急。仆夫行不进，驽马若维絷。汀洲稍疏散，风景开怏悒。空慰所尚怀，终非曩游集。衰颜偶一破，胜事难屡挹。茫然阮籍途，更洒杨朱泣。",
        "object_id": "c7f12206-3250-4fe8-be2a-7d2b64b5e9b9"
    },
    {
        "title": "横吹曲辞 前出塞九首 五",
        "author": "杜甫",
        "content": "迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。",
        "object_id": "d98f9148-c34c-47fb-9ec5-256813983782"
    },
    {
        "title": "西阁夜",
        "author": "杜甫",
        "content": "恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。",
        "object_id": "807e27bc-7987-4c96-bbf8-69dbf3149bae"
    },
    {
        "title": "解闷十二首 十一",
        "author": "杜甫",
        "content": "翠瓜碧李沈玉甃，赤梨葡萄寒露成。可怜先不异枝蔓，此物娟娟长远生。",
        "object_id": "ac97eedb-6cc1-4f92-99e2-96b5ea8d9f33"
    },
    {
        "title": "柏学士茅屋",
        "author": "杜甫",
        "content": "碧山学士焚银鱼，白马却走身岩居。古人已用三冬足，年少今开万卷余。晴云满户团倾盖，秋水浮阶溜决渠。富贵必从勤苦得，男儿须读五车书。",
        "object_id": "9b51ca3b-92b6-4a73-b382-201a23ac190f"
    },
    {
        "title": "大历三年春白帝城放船出瞿塘峡久居夔府将适江陵漂泊有诗凡四十韵",
        "author": "杜甫",
        "content": "老向巴人里，今辞楚塞隅。入舟翻不乐，解缆独长吁。窄转深啼狖，虚随乱浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓澹树荣枯。神女峰娟妙，昭君宅有无。曲留明怨惜，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角真走险，狼头如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决，焉知众壑趋。乾坤霾涨海，雨露洗春芜。欧鸟牵丝飏，骊龙濯锦纡。落霞沈绿绮，残月坏金枢。泥笋苞初荻，沙茸出小蒲。雁儿争水马，燕子逐樯乌。绝岛容烟雾，环洲纳晓晡。前闻辨陶牧，转眄拂宜都。县郭南畿好，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汩没听洪𬬻。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞江湖。滟滪险相迫，沧浪深可逾。浮名寻已已，懒计却区区。喜近天皇寺，先披古画图。应经帝子渚，同泣舜苍梧。朝士兼戎服，君王按湛卢。旄头初俶扰，鹑首丽泥涂。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲，六月旷抟扶。回首黎元病，争权将帅诛。山林托疲苶，未必免崎岖。",
        "object_id": "ef36b0a2-6327-47a2-b777-ccf669af3ebb"
    },
    {
        "title": "巳上人茅斋",
        "author": "杜甫",
        "content": "巳公茅屋下，可以赋新诗。枕簟入林僻，茶瓜留客迟。江莲摇白羽，天棘梦青丝空忝许询辈，难酬支遁词。",
        "object_id": "502e6a94-3ae9-4b92-920c-4ab6db1213da"
    },
    {
        "title": "客亭",
        "author": "杜甫",
        "content": "秋窗犹曙色，落木更天风。日出寒山外，江流宿雾中。圣朝无弃物，老病已成翁。多少残生事，飘零似转蓬。",
        "object_id": "f0d0cc44-b364-4ac6-82cf-bedbe162d184"
    },
    {
        "title": "山馆",
        "author": "杜甫",
        "content": "南国昼多雾，北风天正寒。路危行木杪，身远宿云端。山鬼吹灯灭，厨人语夜阑。鸡鸣问前馆，世乱敢求安。",
        "object_id": "41d75b9e-6d29-4ba1-8d86-334eded1d58e"
    },
    {
        "title": "绝句四首 三",
        "author": "杜甫",
        "content": "两个黄鹂鸣翠柳，一行白鹭上青天。窗含西岭千秋雪，门泊东吴万里船。",
        "object_id": "abf4daf0-0c7b-4b0c-87a2-2c48097d6a65"
    },
    {
        "title": "喜晴",
        "author": "杜甫",
        "content": "皇天久不雨，既雨晴亦佳。出郭眺西郊，肃肃春增华。青荧陵陂麦，窈窕桃李花。春夏各有实，我饥岂无涯。干戈虽横放，惨淡鬬龙蛇。甘泽不犹愈，且耕今未赊。丈夫则带甲，妇女终在家。力难及黍稷，得种菜与麻。千载商山芝，往者东门瓜。其人骨已朽，此道谁疵瑕。英贤遇𫐘轲，远引蟠泥沙。顾惭昧所适，回首白日斜。汉阴有鹿门，沧海有灵查。焉能学众口，咄咄空咨嗟。",
        "object_id": "10283f19-0d0b-41d7-99b8-8cd117878d2c"
    },
    {
        "title": "石柜阁",
        "author": "杜甫",
        "content": "季冬日已长，山晚半天赤。蜀道多早花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁迫。优游谢康乐，放浪陶彭泽。吾衰未自安，谢尔性所适。",
        "object_id": "41d7e65e-5a99-4597-a1cc-d716c5380584"
    },
    {
        "title": "青丝",
        "author": "杜甫",
        "content": "青丝白马谁家子，麤豪且逐风尘起。不闻汉主放妃嫔，近静潼关埽蜂蚁。殿前兵马破汝时，十月即为齑粉期。未如面缚归金阙，万一皇恩下玉墀。",
        "object_id": "c9f15368-7b2d-445a-95c8-835ddcbd03bf"
    },
    {
        "title": "湘夫人祠",
        "author": "杜甫",
        "content": "肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚蘋。苍梧恨不尽，染泪在丛筠。",
        "object_id": "20dd694b-d037-4c84-bcde-26b98a9c689a"
    },
    {
        "title": "军中醉饮寄沈八刘叟",
        "author": "杜甫",
        "content": "酒渴爱江清，余甘漱晚汀。软沙欹坐稳，冷石醉眠醒。野膳随行帐，华音发从伶。数杯君不见，醉已遣沈冥。",
        "object_id": "fa4a274a-df2c-4bab-b123-7d210259b37c"
    },
    {
        "title": "陪诸贵公子丈八沟携妓纳凉晚际遇雨二首 二",
        "author": "杜甫",
        "content": "雨来霑席上，风急打船头。越女红裙湿，燕姬翠黛愁。缆侵堤柳系，幔宛浪花浮。归路翻萧飒，陂塘五月秋。",
        "object_id": "faada38b-ba84-4066-b426-10159e66011b"
    },
    {
        "title": "即事",
        "author": "杜甫",
        "content": "闻道花门破，和亲事却非。人怜汉公主，生得渡河归。秋思抛云髻，腰支胜宝衣。群凶犹索战，回首意多违。",
        "object_id": "e5018a28-92f8-458f-92e2-cc62ce096164"
    },
    {
        "title": "瀼西寒望",
        "author": "杜甫",
        "content": "水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。",
        "object_id": "6ba0521b-3a2e-4c50-bce8-06bc4f512685"
    },
    {
        "title": "白帝楼",
        "author": "杜甫",
        "content": "漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。",
        "object_id": "726d3ed2-4b2b-42c0-a5a3-5fe1d91a6bf5"
    },
    {
        "title": "遣兴五首 一",
        "author": "杜甫",
        "content": "蛰龙三冬卧，老鹤万里心。昔时贤俊人，未遇犹视今。嵇康不得死，孔明有知音。又如垅底松，用舍在所寻。大哉霜雪干，岁久为枯林。",
        "object_id": "4b3cec93-fc44-44d2-91fa-a4feed67aaf9"
    },
    {
        "title": "写怀二首 一",
        "author": "杜甫",
        "content": "劳生共乾坤，何处异风俗。冉冉自趋竞，行行见羁束。无贵贱不悲，无富贫亦足。万古一骸骨，邻家递歌哭。鄙夫到巫峡，三岁如转烛。全命甘留滞，忘情任荣辱。朝班及暮齿，日给还脱粟。编蓬石城东，采药山北谷。用心霜雪间，不必条蔓绿。非关故安排，曾是顺幽独。达士如弦直，小人似钩曲。曲直我不知，负暄候樵牧。",
        "object_id": "c7f5d5b7-b7ac-4d43-b795-d9e76677e7e2"
    },
    {
        "title": "郑驸马池台喜遇郑广文同饮",
        "author": "杜甫",
        "content": "不谓生戎马，何知共酒杯。然脐郿坞败，握节汉臣回。白发千茎雪，丹心一寸灰。别离经死地，披写忽登台。重对秦箫发，俱过阮宅来。留连春夜舞，泪落强裴回。",
        "object_id": "19b577a6-dca0-4c95-9365-7e4a8356e71d"
    },
    {
        "title": "晚晴",
        "author": "杜甫",
        "content": "村晚惊风度，庭幽过雨霑。夕阳薰细草，江色映疏帘。书乱谁能帙，杯干可自添。时闻有余论，未怪老夫潜。",
        "object_id": "759ebea2-b15e-4e34-8596-d81ad6a5e982"
    },
    {
        "title": "绝句漫兴九首 八",
        "author": "杜甫",
        "content": "舍西柔桑叶可拈，江畔细麦复纤纤。人生几何春已夏，不放香醪如蜜甜。",
        "object_id": "db15a7ee-09b5-4207-86d2-1dd41208ea23"
    },
    {
        "title": "别董颋",
        "author": "杜甫",
        "content": "穷冬急风水，逆浪开帆难。士子甘旨阙，不知道里寒。有求彼乐土，南适小长安。到我舟檝去，觉君衣裳单。素闻赵公节，兼尽宾主欢。已结门庐望，无令霜雪残。老夫缆亦解，脱粟朝未餐。飘荡兵甲际，几时怀抱宽。汉阳颇宁静，岘首试考槃。当念着白帽，采薇青云端。",
        "object_id": "60c5878d-7369-4694-bf73-7d9835693502"
    },
    {
        "title": "遣怀",
        "author": "杜甫",
        "content": "愁眼看霜露，寒城菊自花。天风随断柳，客泪堕清笳。水净楼阴直，山昏塞日斜。夜来归鸟尽，啼杀后栖鸦。",
        "object_id": "b1b76a70-be94-4373-b9d6-e52dc893e6b2"
    },
    {
        "title": "所思",
        "author": "杜甫",
        "content": "苦忆荆州醉司马，谪官樽俎定常开。九江日落醒何处，一柱观头眠几回。可怜怀抱向人尽，欲问平安无使来。故凭锦水将双泪，好过瞿塘滟滪堆。",
        "object_id": "bad1eb23-f31e-4099-bc52-9a9c7e10bb06"
    },
    {
        "title": "西山三首 一",
        "author": "杜甫",
        "content": "彝界荒山顶，蕃州积雪边。筑城依白帝，转粟上青天。蜀将分旗鼓，羌兵助井泉。西戎背和好，杀气日相缠。",
        "object_id": "8d95a8c6-e757-4b75-8c96-a3506d6c7c6f"
    },
    {
        "title": "秋峡",
        "author": "杜甫",
        "content": "江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。",
        "object_id": "85451ae3-79af-4fe6-9cc9-09ebcfbea88a"
    },
    {
        "title": "又示两儿",
        "author": "杜甫",
        "content": "令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。",
        "object_id": "c9479b1f-ab0c-445d-bf85-aafafbc341b0"
    },
    {
        "title": "近闻",
        "author": "杜甫",
        "content": "近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。",
        "object_id": "d9e237c6-27c4-46c7-a998-d5c3bd12426b"
    },
    {
        "title": "房兵曹胡马诗",
        "author": "杜甫",
        "content": "胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。",
        "object_id": "47cb698a-c951-49a4-b17c-032bc033ac87"
    },
    {
        "title": "白水明府舅宅喜雨",
        "author": "杜甫",
        "content": "吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌。",
        "object_id": "b188d669-90b1-4227-8fed-d725bde3105d"
    },
    {
        "title": "绝句四首 四",
        "author": "杜甫",
        "content": "药条药甲润青青，色过棕亭入草亭。苗满空山惭取誉，根居隙地怯成形。",
        "object_id": "4e5de1b6-c28a-4201-b8cb-a1072c618eae"
    },
    {
        "title": "同李太守登历下古城员外新亭亭对鹊湖",
        "author": "杜甫",
        "content": "新亭结构罢，隐见清湖阴。迹籍台观旧，气溟海岳深。圆荷想自昔，遗堞感至今。芳宴此时具，哀丝千古心。主称寿尊客，筵秩宴北林。不阻蓬荜兴，得兼梁甫吟。",
        "object_id": "9a2c1932-4219-483b-a14b-52dc7265f6fb"
    },
    {
        "title": "通泉驿南去通泉县十五里山水作",
        "author": "杜甫",
        "content": "溪行衣自湿，亭午气始散。冬温蚊蚋在，人远凫鸭乱。登顿生曾阴，攲倾出高岸。驿楼衰柳侧，县郭轻烟畔。一川何绮丽，尽目穷壮观。山色远寂寞，江光夕滋漫。伤时愧孔父，去国同王粲。我生苦飘零，所历有嗟叹。",
        "object_id": "7650f439-72a5-4680-901f-72e235c36aab"
    },
    {
        "title": "巫山县汾州唐使君十八弟宴别兼诸公携酒乐相送率题小诗留于屋壁，",
        "author": "杜甫",
        "content": "卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别惜光辉。",
        "object_id": "80d30278-2a20-4eac-a99e-4c31c476146a"
    },
    {
        "title": "秋尽",
        "author": "杜甫",
        "content": "秋尽东行且未回，茅斋寄在少城隈。篱边老却陶潜菊，江上徒逢袁绍杯。雪岭独看西日落，剑门犹阻北人来。不辞万里长为客，怀抱何时得好开。",
        "object_id": "0f0c8f24-0fc9-49b9-9f2a-151c2dd1d7ef"
    },
    {
        "title": "送率府程录事还乡",
        "author": "杜甫",
        "content": "鄙夫行衰谢，抱病昏妄集。当时往还人，记一不识十。程侯晚相遇，与语才杰立。熏然耳目开，颇觉聪明人。千载得鲍叔，末契有所及。意锺老柏青，义动修蛇蛰。若人可数见，慰我垂白泣。告别无淹晷，百忧复相袭。内愧突不黔，庶羞以赒给。素丝挈长鱼，碧酒随玉粒。途穷见交态，世梗悲路涩。东风吹春冰，泱莽后土湿。念君惜羽翮，既饱更思戢。莫作翻云鹘，闻呼向禽急。",
        "object_id": "ebfe208d-e421-470b-805d-b2d7262176ad"
    },
    {
        "title": "桔柏渡",
        "author": "杜甫",
        "content": "青冥寒江渡，驾竹为长桥。竿湿烟漠漠，江永风萧萧。连笮动袅娜，征衣飒飘飖。急流鸨鹢散，绝岸鼋鼍骄。西辕自兹异，东逝不可要。高通荆门路，阔会沧海潮。孤光隐顾眄，游子怅寂寥。无以洗心胸，前登但山椒。",
        "object_id": "a5eac1bc-e28b-46ee-b970-69da0951eba1"
    },
    {
        "title": "题柏大兄弟山居屋壁二首 一",
        "author": "杜甫",
        "content": "叔父朱门贵，郎君玉树高。山居精典籍，文雅涉风骚。江汉终吾老，云林得尔曹。哀弦绕白雪，未与俗人操。",
        "object_id": "9cc1af26-0421-4d87-bc86-8a5f069f9618"
    },
    {
        "title": "写怀二首 二",
        "author": "杜甫",
        "content": "夜深坐南轩，明月照我膝。惊风翻河汉，梁栋已出日。群生各一宿，飞动自俦匹。吾亦驱其儿，营营为私实。天寒行旅稀，岁暮日月疾。荣名忽中人，世乱如虮虱。古者三皇前，满腹志愿毕。胡为有结绳，陷此胶与漆。祸首燧人氏，厉阶董孤笔。君看灯烛张，转使飞蛾密。放神八极外，俯仰俱萧瑟。终契如往还，得匪合仙术。",
        "object_id": "2e87b554-124f-4a56-b208-4bdffe0550b9"
    },
    {
        "title": "祠南夕望",
        "author": "杜甫",
        "content": "百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。湖南清绝地，万古一长嗟。",
        "object_id": "ad112c4f-ec1f-410d-9e8a-9784c3a8a355"
    },
    {
        "title": "横吹曲辞 前出塞九首 六",
        "author": "杜甫",
        "content": "挽弓当挽彊，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。",
        "object_id": "5683781e-f55a-49ad-8c3a-de7a2f217a35"
    },
    {
        "title": "绝句漫兴九首 九",
        "author": "杜甫",
        "content": "隔户杨柳弱袅袅，恰似十五女儿腰。谁谓朝来不作意，狂风挽断最长条。",
        "object_id": "4a88edd5-84ad-4d97-a77b-f60be6dcf70e"
    },
    {
        "title": "入宅三首 一",
        "author": "杜甫",
        "content": "奔峭背赤甲，断崖当白盐。客居愧迁次，春酒渐多添。花亚欲移竹，鸟窥新卷帘。衰年不敢恨，胜概欲相兼。",
        "object_id": "ffcf04ad-885a-4f9e-89c3-df5eb7eb7d75"
    },
    {
        "title": "陪诸公上白帝城宴越公堂之作",
        "author": "杜甫",
        "content": "此堂存古制，城上俯江郊。落构垂云雨，荒阶蔓草茅。柱穿蜂溜蜜，栈缺燕添巢。坐接春杯气，心伤艳蘂梢。英灵如过隙，宴衎愿投胶。莫问东流水，生涯未即抛。",
        "object_id": "df2138b8-a79c-435a-a1be-737188b31450"
    },
    {
        "title": "解闷十二首 十二",
        "author": "杜甫",
        "content": "侧生野岸及江蒲，不熟丹宫满玉壶。云壑布衣骀背死，劳生重马翠眉须。",
        "object_id": "4485a172-5b62-4e71-b05f-813691727067"
    },
    {
        "title": "南极",
        "author": "杜甫",
        "content": "南极青山众，西江白谷分。古城疏落木，荒戍密寒云。岁月虵常见，风飙虎或闻。近身皆鸟道，殊俗自人群。睥睨登哀柝，矛弧照夕曛。乱离多醉尉，愁杀李将军。",
        "object_id": "db38a424-b607-4c6e-b95e-8d63c5535249"
    },
    {
        "title": "送重表侄王砅评事使南海",
        "author": "杜甫",
        "content": "我之曾祖姑，尔之高祖母。尔祖未显时，归为尚书妇。隋朝大业末，房杜俱交友长者来在门，荒年自糊口。家贫无供给，客位但箕帚。俄顷羞颇珍，寂寥人散后。入怪鬓发空，吁嗟为之久。自陈剪髻鬟，鬻市充杯酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。凤雏无凡毛，五色非尔曹。往者胡作逆，乾坤沸嗷嗷。吾客左冯翊，尔家同遁逃。争夺至徒步，块独委蓬蒿。逗留热尔肠，十里却呼号。自下所骑马，右持腰间刀。左牵紫游缰，飞走使我高。苟活到今日，寸心铭佩牢。乱离又聚散，宿昔恨滔滔。水花笑白首，春草随青袍。廷评近要津，节制收英髦。北驱汉阳传，南泛上泷舠。家声肯坠地，利器当秋毫。番禺亲贤领，筹运神功操。大夫出卢宋，宝贝休脂膏。洞主降接武，海胡舶千艘。我欲就丹砂，跋涉觉身劳。安能陷粪土，有志乘鲸鳌。或骖鸾腾天，聊作鹤鸣皋。",
        "object_id": "d375e62b-149d-4aae-ac75-eb0457e9b7e0"
    },
    {
        "title": "行次盐亭县卿题四韵奉简严遂州蓬州两使君咨议诸昆季",
        "author": "杜甫",
        "content": "马首见盐亭，高山拥县青。云溪花淡淡，春郭水泠泠。全蜀多名士，严家聚德星。长歌意无极，好为老夫听。",
        "object_id": "7db9a125-9ac8-48a3-a81c-5e61329eaaee"
    },
    {
        "title": "遣兴五首 二",
        "author": "杜甫",
        "content": "昔者庞德公，未曾入州府。襄阳耆旧间，处士节独苦。岂无济时策，终竟畏罗罟。林茂鸟有归，水深鱼知聚。举家依鹿门，刘表焉得取。",
        "object_id": "914f158e-3c55-4db4-84bb-0f8a4b620f1d"
    },
    {
        "title": "蚕谷行",
        "author": "杜甫",
        "content": "天下郡国向万城，无有一城无甲兵。焉得铸甲作农器，一寸荒田牛得耕。牛尽耕，蚕亦成。不劳烈士泪滂沱，男谷女丝行复歌。",
        "object_id": "5a655242-25cf-4681-9d4d-9fb7e217b214"
    },
    {
        "title": "春夜峡州田侍御长史津亭留宴",
        "author": "杜甫",
        "content": "北斗三更席，西江万里船。杖藜登水榭，挥翰宿春天。白发烦多酒，明星惜此筵。始知云雨峡，忽尽下牢边。",
        "object_id": "ee06ff18-c97c-41bf-8839-3e628f84df56"
    },
    {
        "title": "画鹰",
        "author": "杜甫",
        "content": "素练风霜起，苍鹰画作殊。身思狡兔，俱目似愁胡。绦旋光堪擿，轩楹势可呼。何当击凡鸟，毛血洒平芜。",
        "object_id": "9f190888-4df3-4c51-81d4-42237f9f60fc"
    },
    {
        "title": "送郑十八虔贬台州司户伤其临老陷贼之故阙为面别情见于诗",
        "author": "杜甫",
        "content": "郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。",
        "object_id": "9bfc8f27-b527-4cce-9c7b-000d7285c0ea"
    },
    {
        "title": "朝雨",
        "author": "杜甫",
        "content": "凉气晚萧萧，江云乱眼飘。风鸳藏近渚，雨燕集深条。黄绮终辞汉，巢由不见尧。草堂樽酒在，幸得过清朝。",
        "object_id": "d6d2681f-bb88-4a16-b4f3-758588182049"
    },
    {
        "title": "陪王侍御宴通泉东山野亭",
        "author": "杜甫",
        "content": "江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于胜，得醉即为家。",
        "object_id": "c6d43315-55b6-466c-93e9-2ca33b1c7f41"
    },
    {
        "title": "西山三首 二",
        "author": "杜甫",
        "content": "辛苦三城戍，长防万里秋。烟尘浸火井，雨雪闭松州。风动将军幕，天寒使者裘。漫山贼营垒，回首得无忧。",
        "object_id": "c0a261d6-76ee-446e-b25d-3fd213d0ddbc"
    },
    {
        "title": "社日两篇 一",
        "author": "杜甫",
        "content": "九农成德业，百祀发光辉。报效神如在，馨香旧不违。南翁巴曲醉，北雁塞声微。尚想东方朔，诙谐割肉归。",
        "object_id": "64534567-3196-4c84-bc73-077e7014b48b"
    },
    {
        "title": "江村",
        "author": "杜甫",
        "content": "清江一曲抱村流，长夏江村事事幽。自去自来堂上燕，相亲相近水中鸥。老妻画纸为碁局，稚子敲针作钓钩。多病所须唯药物，微躯此外更何求。",
        "object_id": "a5546090-d778-47ce-abde-d3184e225f64"
    },
    {
        "title": "横吹曲辞 前出塞九首 七",
        "author": "杜甫",
        "content": "驱马天雨雪，军行入高山。迳危抱寒石，指落曾冰间。已去汉月远，何时筑城还？浮云暮南征，可望不可攀。",
        "object_id": "68f3ddee-deaa-484e-b375-0b6eed8bb3b9"
    },
    {
        "title": "杂曲歌辞 丽人行",
        "author": "杜甫",
        "content": "三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微㔩叶垂鬓唇。背后何所见？珠压腰衱稳称身。就中云幕椒房亲，赐名大国虢与秦。紫𫘞之峰出翠釜，水晶之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨丝络送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。炙手可热势绝伦，慎莫近前丞相嗔。",
        "object_id": "aaae5882-9b74-4b45-9bb5-9f773a721119"
    },
    {
        "title": "过郭代公故宅",
        "author": "杜甫",
        "content": "豪俊初未遇，其迹或脱略。代公尉通泉，放意何自若。及夫登衮冕，直气森喷薄。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有惭色，王室无削弱。迥出名臣上，丹青照台阁。我行得遗迹，池馆皆疏凿。壮公临事断，顾步涕横落。高咏宝剑篇，神交付冥漠。",
        "object_id": "9eed81ff-a045-4b87-b6c1-d1701c0361cc"
    },
    {
        "title": "题柏大兄弟山居屋壁二首 二",
        "author": "杜甫",
        "content": "野屋流寒水，山篱带薄云。静应连虎穴，喧已去人群。笔架霑窗雨，书签映隙曛。萧萧千里足，个个五花文。",
        "object_id": "277fdcd3-6161-402c-a8c7-d7fc6e7b31f3"
    },
    {
        "title": "登白马潭",
        "author": "杜甫",
        "content": "水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。",
        "object_id": "7f2ba157-9d10-4c65-8da8-9b277d0ebeb3"
    },
    {
        "title": "玄都坛歌寄元逸人",
        "author": "杜甫",
        "content": "故人昔隐东蒙峰，已佩含景苍精龙。故人今居子午谷，独在阴崖结茅屋。屋前太古玄都坛，青石漠漠常风寒。子规夜啼山竹裂，王母昼下云旗翻。知君此计成长往，芝草琅玕日应长。铁鏁高垂不可攀，致身福地何萧爽。",
        "object_id": "bb6d1c12-1eb1-4ee7-aacd-a3f7f6edec37"
    },
    {
        "title": "述怀一首",
        "author": "杜甫",
        "content": "去年潼关破，妻子隔绝久。今夏草木长，脱身得西走。麻鞋见天子，衣袖露两肘。朝廷慜生还，亲故伤老丑。涕泪授拾遗，流离主恩厚。柴门虽得去，未忍即开口。寄书问三川，不知家在否。比闻同罹祸，杀戮到鸡狗。山中漏茅屋，谁复依户牖。摧颓苍松根，地冷骨未朽。几人全性命，尽室岂相偶。嵚岑猛虎场，郁结回我首。自寄一封书，今已十月后。反畏消息来，寸心亦何有。汉运初中兴，生平老耽酒。沈思欢会处，恐作穷独叟。",
        "object_id": "e0ec8fe8-3c0a-4b2e-85b7-30fe8f267fe4"
    },
    {
        "title": "复愁十二首 一",
        "author": "杜甫",
        "content": "人烟生处僻，虎迹过新蹄。野鹘翻窥草，村船逆上溪。",
        "object_id": "edf2f562-6df5-40d1-9349-e17b5fe06ede"
    },
    {
        "title": "剑门",
        "author": "杜甫",
        "content": "惟天有设险，剑门天下壮。连山抱西南，石角皆北向。两崖崇墉倚，刻画城郭状。一夫怒临关，百万未可傍。珠玉走中原，岷峨气凄怆。三皇五帝前，鸡犬各相放。后王尚柔远，职贡道已丧。至今英雄人，高视见霸王。幷吞与割据，极力不相让。吾将罪真宰，意欲铲叠嶂。恐此复偶然，临风默惆怅。",
        "object_id": "ac2d1332-4163-4dfa-ba76-34563c44f1a6"
    },
    {
        "title": "与李十二白同寻范十隐居",
        "author": "杜甫",
        "content": "李侯有佳句，往往似阴铿。余亦东蒙客，怜君如弟兄。醉眠秋共被，携手日同行。更想幽期处，还寻北郭生。入门高兴发，侍立小童清。落景闻寒杵，屯云对古城。向来吟橘颂，谁欲讨莼羹。不愿论簪笏，悠悠沧海情。",
        "object_id": "64b7dbe3-a2e2-47a2-9ca0-32413250c0c4"
    },
    {
        "title": "陪李金吾花下饮",
        "author": "杜甫",
        "content": "胜地初相引，余行得自娱。见轻吹鸟毳，随意数花须。细草称偏坐，香醪懒再酤。醉归应犯夜，可怕李金吾。",
        "object_id": "ab5ba449-0413-41db-ae33-c2354bc02526"
    },
    {
        "title": "江畔独步寻花七绝句 一",
        "author": "杜甫",
        "content": "江上被花恼不彻，无处告诉只颠狂。走觅南邻爱酒伴，经旬出饮独空床。",
        "object_id": "7e8b6fb6-8dc7-4b6e-b55d-3078e5d22734"
    },
    {
        "title": "哭严仆射归榇",
        "author": "杜甫",
        "content": "素幔随流水，归舟返旧京。老亲如宿昔，部曲异平生。风送蛟龙雨，天长骠骑营。一哀三峡暮，遗后见君情。",
        "object_id": "91a20b44-5212-4aad-9948-95708855ba5a"
    },
    {
        "title": "入宅三首 二",
        "author": "杜甫",
        "content": "乱后居难定，春归客未还。水生鱼复浦，云暖麝香山。半顶梳头白，过眉拄杖斑。相看多使者，一一问函关。",
        "object_id": "9098a316-70d2-41df-8018-5a18e82a8cfb"
    },
    {
        "title": "峡隘",
        "author": "杜甫",
        "content": "闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。",
        "object_id": "04d3bcf8-a082-435c-83cc-381869968238"
    },
    {
        "title": "遣兴五首 三",
        "author": "杜甫",
        "content": "我今日夜忧，诸弟各异方。不知死与生，何况道路长。避寇一分散，饥寒永相望。岂无柴门归，欲出畏虎狼。仰看云中雁，禽鸟亦有行。",
        "object_id": "945f8864-ae77-43fb-a9f8-c2c9f34fe39e"
    },
    {
        "title": "摇落",
        "author": "杜甫",
        "content": "摇落巫山暮，寒江东北流。烟尘多战鼓，风浪少行舟。鹅费义之墨，貂余季子裘。长怀报明主，卧病复高秋。",
        "object_id": "dfab541a-0fbf-44c9-87c2-ce2805282869"
    },
    {
        "title": "观薛稷少保书画壁",
        "author": "杜甫",
        "content": "少保有古风，得之陕郊篇。惜哉功名忤，但见书画传。我游梓州东，遗迹涪江边。画藏青莲界，书入金榜悬。仰看垂露姿，不崩亦不骞。郁郁三大字，蛟龙岌相缠。又挥西方变，发地扶屋椽。惨淡壁飞动，到今色未填。此行叠壮观，郭薛俱才贤。不知百载后，谁复来通泉。",
        "object_id": "ba0975c2-29c3-47d1-a8d4-5653488ca009"
    },
    {
        "title": "可叹",
        "author": "杜甫",
        "content": "天上浮云如白衣，斯须改变如苍狗。古往今来共一时，人生万事无不有。近者抉眼去其夫，河东女儿身姓柳。丈夫正色动引经，酆城客子王季友。群书万卷常暗诵，孝经一通看在手。贫穷老瘦家卖屐，好事就之为携酒。豫章太守高帝孙，引为宾客敬颇久。闻道三年未曾语，小心恐惧闭其口。太守得之更不疑，人生反复看亦丑。明月无瑕岂容易，紫气郁郁犹冲斗。时危可仗真豪俊，二人得置君侧否。太守顷者领山南，邦人思之比父母。王生早曾拜颜色，高山之外皆培𪣻。用为羲和天为成，用平水土地为厚。王也论道阻江湖，李也丞疑旷前后。死为星辰终不灭，致君尧舜焉肯朽。吾辈碌碌饱饭行，风后力牧长回首。",
        "object_id": "982f789a-c377-4b64-808a-56f36abf9ff0"
    },
    {
        "title": "咏怀二首 一",
        "author": "杜甫",
        "content": "人生贵是男，丈夫重天机。未达善一身，得志行所为。嗟余竟𫐘轲，将老逢艰危。胡雏逼神器，逆节同所归。河雒化为血，公侯草间啼。西京复陷没，翠盖蒙尘飞。万姓悲赤子，两宫弃紫微。倏忽向二纪，奸雄多是非。本朝再树立，未及贞观时。日给在军储，上官督有司。高贤迫形势，岂暇相扶持。疲{艹尔}苟怀策，栖屑无所施。先王实罪己，愁痛正为兹。岁月不我与，蹉跎病于斯。夜看丰城气，回首蛟龙池。齿发已自料，意深陈苦词。",
        "object_id": "4216bc54-ef1a-4edf-bdcd-059248446dd2"
    },
    {
        "title": "闻惠二过东溪特一送",
        "author": "杜甫",
        "content": "惠子白驹瘦，归溪唯病身。皇天无老眼，空谷滞斯人。崖蜜松花熟，山杯竹叶新。柴门了无事，黄绮未称臣。",
        "object_id": "1d096967-8741-47e1-99f9-41e41c03f829"
    },
    {
        "title": "天河",
        "author": "杜甫",
        "content": "常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。",
        "object_id": "54313608-eb28-4f12-9583-7a821d285ec4"
    },
    {
        "title": "江涨",
        "author": "杜甫",
        "content": "江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。",
        "object_id": "7a6e1b7d-494b-4ffe-94ac-2b69f9784f35"
    },
    {
        "title": "横吹曲辞 前出塞九首 八",
        "author": "杜甫",
        "content": "单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。",
        "object_id": "673d52b8-9294-415e-a813-70dbb937e446"
    },
    {
        "title": "倚杖",
        "author": "杜甫",
        "content": "看花虽郭内，倚杖即溪边。山县早休市，江桥春聚船。狎鸥轻白浪，归雁喜青天。物色兼生意，凄凉忆去年。",
        "object_id": "7cdb4a32-f710-4533-87d3-089684f18062"
    },
    {
        "title": "题郑十八著作虔",
        "author": "杜甫",
        "content": "台州地阔海冥冥，云水长和岛屿青。乱后故人双别泪，春深逐客一浮萍。酒酣懒舞谁相拽，诗罢能吟不复听。第五桥东流恨水，皇陂岸北结愁亭。贾生对𫛳伤王傅，苏武看羊陷贼庭。可念此翁怀直道，也霑新国用轻刑。祢衡实恐遭江夏，方朔虚传是岁星。穷巷悄然车马绝，案头干死读书萤。",
        "object_id": "cf854c36-62d7-4c54-ad3f-258cfedbb14a"
    },
    {
        "title": "江上值水如海势聊短述",
        "author": "杜甫",
        "content": "为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。",
        "object_id": "a0dc8942-b0f1-4952-af32-511e47fb4dc5"
    },
    {
        "title": "西山三首 三",
        "author": "杜甫",
        "content": "子弟犹深入，关城未解围。蚕崖铁马瘦，灌口米船稀。辩士安边策，元戎决胜威。今朝乌鹊喜，欲报凯歌归。",
        "object_id": "23b089b2-2b63-471c-aaac-952b04185e5b"
    },
    {
        "title": "宴戎州杨使君东楼",
        "author": "杜甫",
        "content": "胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。",
        "object_id": "c57d32a1-4b7d-4827-9b1f-cd8077a3604f"
    },
    {
        "title": "今夕行",
        "author": "杜甫",
        "content": "今夕何夕岁云徂，更长烛明不可孤。咸阳客舍一事无，相与博塞为欢娱。冯陵大叫呼五白，袒跣不肯成枭卢。英雄有时亦如此，邂逅岂即非良图。君莫笑刘毅从来布衣愿，家无儋石输百万。",
        "object_id": "092c35a3-eaf8-4078-86e6-fb338c21f085"
    },
    {
        "title": "送长孙九侍御赴武威判官",
        "author": "杜甫",
        "content": "骢马新凿蹄，银鞍被来好。绣衣黄白郎，骑向交河道。问君适万里，取别何草草。天子忧凉州，严程到须早。去秋群胡反，不得无电埽。此行收遗甿，风俗方再造。族父领元戎，名声国中老。夺我同官良，飘飖按城堡。使我不能餐，令我恶怀抱。若人才思阔，溟涨浸绝岛。尊前失诗流，塞上得国宝。皇天悲送远，云雨白浩浩。东郊尚烽火，朝野色枯槁。西极柱亦倾，如何正穹昊。",
        "object_id": "26be693a-2f82-4e8b-be8f-4e14129f185d"
    },
    {
        "title": "复愁十二首 二",
        "author": "杜甫",
        "content": "钓艇收缗尽，昏鸦接翅归。月生初学扇，云细不成衣。",
        "object_id": "b92d5da0-e175-46f5-b49f-4224da3994b7"
    },
    {
        "title": "折槛行",
        "author": "杜甫",
        "content": "呜呼房魏不复见，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语，尚忆先皇容直臣。",
        "object_id": "479f5094-eb0e-4254-a729-84bef1043f97"
    },
    {
        "title": "泊松滋江亭",
        "author": "杜甫",
        "content": "沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。",
        "object_id": "83b6f8c7-9df6-4a6d-975b-15b582055495"
    },
    {
        "title": "舟泛洞庭",
        "author": "杜甫",
        "content": "蛟室围青草，龙堆拥白沙。护江盘古木，迎櫂舞神鸦。破浪南风正，收颿畏日斜。云山千万叠，底处上仙槎。",
        "object_id": "643603e3-ff0c-43b7-942b-e2348da428ab"
    },
    {
        "title": "赠高式颜",
        "author": "杜甫",
        "content": "昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。",
        "object_id": "2ff8d911-4b5b-4128-b35d-7714115f6db0"
    },
    {
        "title": "遣兴五首 四",
        "author": "杜甫",
        "content": "蓬生非无根，漂荡随高风。天寒落万里，不复归本丛。客子念故宅，三年门巷空。怅望但烽火，戎车满关东。生涯能几何，常在羁旅中。",
        "object_id": "cf5404fd-70f0-47b7-a4a8-8a2a7fb671c4"
    },
    {
        "title": "鹿头山",
        "author": "杜甫",
        "content": "鹿头何亭亭，是日慰饥渴。连山西南断，俯见千里豁。游子出京华，剑门不可越。及兹险阻尽，始喜原野阔。殊方昔三分，霸气曾间发。天下今一家，云端失双阙。悠然想扬马，继起名硉兀。有文令人伤，何处埋尔骨。纡余脂膏地，惨淡豪侠窟。仗钺非老臣，宣风岂专达。冀公柱石姿，论道邦国活。斯人亦何幸，公镇逾岁月。",
        "object_id": "f19a0f62-4ea4-4ed7-a8e6-7b0057c2dece"
    },
    {
        "title": "社日两篇 二",
        "author": "杜甫",
        "content": "陈平亦分肉，太史竟论功。今日江南老，他时渭北童。欢娱看绝塞，涕泪落秋风。鸳鹭回金阙，谁怜病峡中。",
        "object_id": "9109b067-2471-4810-80e4-36e31f4d3c59"
    },
    {
        "title": "戏寄崔评事表侄苏五表弟韦大少府诸侄",
        "author": "杜甫",
        "content": "隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。",
        "object_id": "86cfbd16-96b4-47c6-9142-6a804159e696"
    },
    {
        "title": "咏怀二首 二",
        "author": "杜甫",
        "content": "邦危坏法则，圣远益愁慕。飘飖桂水游，怅望苍梧暮。潜鱼不衔钩，走鹿无反顾。皦皦幽旷心，拳拳异平素。衣食相拘阂，朋知限流寓。风涛上春沙，千里侵江树。逆行少吉日，时节空复度。井灶任尘埃，舟航烦数具。牵缠加老病，琐细隘俗务。万古一死生，胡为足名数。多忧污桃源，拙计泥铜柱。未辞炎瘴毒，摆落跋涉惧。虎狼窥中原，焉得所历住。葛洪及许靖，避世常此路。贤愚诚等差，自爱各驰骛。羸瘠且如何，魄夺针灸屡。拥滞僮仆慵，稽留篙师怒。终当挂帆席，天意难告诉。南为祝融客，勉强亲杖屦。结托老人星，罗浮展衰步。",
        "object_id": "2066e225-eae6-4861-abd4-f326a958ff93"
    },
    {
        "title": "初月",
        "author": "杜甫",
        "content": "光细弦岂上，影斜轮未安。微升古塞外，已隐暮云端。河汉不改色，关山空自寒。庭前有白露，暗满菊花团。",
        "object_id": "4176367c-f23b-4d58-a008-22c48b9e5979"
    },
    {
        "title": "入宅三首 三",
        "author": "杜甫",
        "content": "宋玉归州宅，云通白帝城。吾人淹老病，旅食岂才名。峡口风常急，江流气不平。只应与儿子，飘转任浮生。",
        "object_id": "79c0662e-6dc6-4146-80bd-c0eee78dc0b4"
    },
    {
        "title": "诸葛庙",
        "author": "杜甫",
        "content": "久游巴子国，屡入武侯祠。竹日斜虚寝，溪风满薄帷。君臣当共济，贤圣亦同时。翊戴归先主，幷吞更出师。虫虵穿画壁，巫觋醉蛛丝。歘忆吟梁父，躬耕也未迟。",
        "object_id": "0b6a4293-c89f-4e4b-9365-be01edb02ccd"
    },
    {
        "title": "复愁十二首 三",
        "author": "杜甫",
        "content": "万国尚防寇，故园今若何。昔归相识少，早已战场多。",
        "object_id": "a398f1df-df49-4789-bc09-bce62a11362d"
    },
    {
        "title": "通泉县署屋壁后薛少保画鹤",
        "author": "杜甫",
        "content": "薛公十一鹤，皆写青田真。画色久欲尽，苍然犹出尘。低昂各有意，磊落如长人。佳此志气远，岂惟粉墨新。万里不以力，群游森会神。威迟白凤态，非是仓庚邻。高堂未倾覆，常得慰嘉宾。曝露墙壁外，终嗟风雨频。赤霄有真骨，耻饮洿池津。冥冥任所往，脱略谁能驯。",
        "object_id": "d8fe6c90-8cf4-4aa7-ba1d-6b4c2a1f481c"
    },
    {
        "title": "观公孙大娘弟子舞剑器行",
        "author": "杜甫",
        "content": "昔有佳人公孙氏，一舞剑气动四方。观者如山色沮丧，天地为之久低昂。㸌如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂莫，况有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。棃园子弟散如烟，女乐余姿映寒日。金粟堆南木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。",
        "object_id": "61304178-6b16-4f98-87b2-4ad6bc98da98"
    },
    {
        "title": "临邑舍弟书至苦雨黄河泛溢堤防之患簿领所忧因寄此诗用宽其意",
        "author": "杜甫",
        "content": "二仪积风雨，百谷漏波涛。闻道洪何坼，遥连沧海高。职思忧悄悄，郡国诉嗷嗷。舍弟卑栖邑，防川领簿曹。尺书前日至，版筑不时操。难假鼋鼍力，空瞻乌鹊毛。燕南吹畎亩，济上没蓬蒿。螺蚌满近郭，蛟螭乘九皋。徐关深水府，碣石小秋毫。白屋留孤树，清天矢万艘。吾衰同泛梗，利涉想蟠桃。倚赖天涯钓，犹能掣巨鳌。",
        "object_id": "df4bd05c-a0a4-4c19-8e8d-ada2db3ccbf2"
    },
    {
        "title": "端午日赐衣",
        "author": "杜甫",
        "content": "宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。",
        "object_id": "54954a45-c90c-4fa5-858e-90a189f637b4"
    },
    {
        "title": "横吹曲辞 前出塞九首 九",
        "author": "杜甫",
        "content": "从军十年余，能无分寸功。众人贵苟得，欲语羞雷同。中原有鬬争，况在狄与戎。丈夫四方志，安可辞固穷。",
        "object_id": "90f09f62-6f50-4e25-a5ba-a20b6a345311"
    },
    {
        "title": "江畔独步寻花七绝句 二",
        "author": "杜甫",
        "content": "稠花乱蘂畏江滨，行步欹危实怕春。诗酒尚堪驱使在，未须料理白头人。",
        "object_id": "1d19ca9d-420c-46cb-b165-936133fc2658"
    },
    {
        "title": "闻官军收河南河北",
        "author": "杜甫",
        "content": "剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。",
        "object_id": "22e90c0d-2b59-4500-8e5d-80d38ec4692c"
    },
    {
        "title": "陪王汉州留杜绵州泛房公西湖",
        "author": "杜甫",
        "content": "旧相恩追后，春池赏不稀。阙庭分未到，舟楫有光辉。豉化莼丝熟，刀鸣[鲙]缕飞。使君双皂盖，滩浅正相依。",
        "object_id": "b3b9d6ef-b19c-4429-b799-db527e8907a4"
    },
    {
        "title": "李盐铁二首",
        "author": "杜甫",
        "content": "落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。",
        "object_id": "8f666ee1-3c05-4695-9cfd-8b4d02d4c418"
    },
    {
        "title": "薄游",
        "author": "杜甫",
        "content": "淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。",
        "object_id": "7cec2aa6-8090-476f-bdbb-aaaa8aecf58c"
    },
    {
        "title": "贫交行",
        "author": "杜甫",
        "content": "翻手作云覆手雨，纷纷轻薄何须数。不见管鲍贫时交，此道今人弃如土。",
        "object_id": "7014a7a3-6b60-46bc-9631-63c6a724574d"
    },
    {
        "title": "耳聋",
        "author": "杜甫",
        "content": "生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。",
        "object_id": "533e2212-7d88-4b6d-9f5f-a8d42f4d3627"
    },
    {
        "title": "引水",
        "author": "杜甫",
        "content": "月峡瞿塘云作顶，乱石峥嵘俗无井。云安酤水奴仆悲，鱼复移居心力省。白帝城西万竹蟠，接筒引水喉不干。人生留滞生理难，斗水何直百忧宽。",
        "object_id": "8c527981-a52c-4127-b686-3f4596e38818"
    },
    {
        "title": "送顾八分文学适洪吉州",
        "author": "杜甫",
        "content": "中郎石经后，八分盖憔悴。愿侯运𬬻锤，笔力破余地。昔在开元中，韩蔡同赑屃。玄宗妙其书，是以数子至。御札早流传，揄扬非造次。三人并入直，恩泽各不二。愿于韩蔡内，辨眼工小字。分日示诸王，钩深法更秘。文学与我游，萧疏外声利。追随二十载，浩荡长安醉。高歌卿相宅，文翰飞省寺。视我扬马间，白首不相弃。骅骝入穷巷，必脱黄金辔。一论朋友难，迟暮敢失坠。古来事反复，相见横涕泗。向者玉珂人，谁是青云器。才尽伤形体，病渴污官位。故旧独依然，时危话颠踬。我甘多病老，子负忧世志。胡为困衣食，颜色少称遂。远作辛苦行，顺从众多意。舟檝无根蒂，蛟鼍好为祟。况兼水贼繁，特戒风飙驶。崩腾戎马际，往往杀长吏。子干东诸侯，劝勉防纵恣。邦以民为本，鱼饥费香饵。请哀疮痍深，告诉皇华使。使臣精所择，进德知历试。恻隐诛求情，固应贤愚异。列士恶苟得，俊杰思自致。赠子猛虎行，出效载酸鼻。",
        "object_id": "d2cb0132-c27d-4037-abb6-c76f576b866b"
    },
    {
        "title": "长吟",
        "author": "杜甫",
        "content": "江渚翻鸥戏，官桥带柳阴。江飞兢渡日，草见蹋春心。已拨形骸累，真为烂漫深。赋诗歌句稳，不免自长吟。",
        "object_id": "da4aba0f-2770-4a59-9050-7e2688d8f1fa"
    },
    {
        "title": "赠比部萧郎中十兄",
        "author": "杜甫",
        "content": "有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤骞。宅相荣姻戚，儿童惠讨论。见知真自幼，谋拙丑诸昆。漂荡云天阔，沈埋日月奔。致君时已晚，怀古意空存。中散山阳锻，愚公野谷村。宁纡长者辙，归老任乾坤。",
        "object_id": "d40a3095-f2e8-4ee3-9f18-b8dba56e4131"
    },
    {
        "title": "横吹曲辞 后出塞五首 一",
        "author": "杜甫",
        "content": "男儿生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。",
        "object_id": "72fc17eb-8b81-4de1-b38e-eb035f412a2b"
    },
    {
        "title": "舟前小鹅儿",
        "author": "杜甫",
        "content": "鹅儿黄似酒，对酒爱新鹅。引颈嗔船逼，无行乱眼多。翅开遭宿雨，力小困沧波。客散层城暮，狐狸奈若何。",
        "object_id": "7d58ca74-af48-4268-93bb-783f2a2d111f"
    },
    {
        "title": "渝州候严六侍御不到先下峡",
        "author": "杜甫",
        "content": "闻道乘骢发，沙边待至今。不知云雨散，虚费短长吟。山带乌蛮阔，江连白帝深。船经一柱观，留眼共登临。",
        "object_id": "d7c5694c-6914-48bc-97ae-7c2d99bf7e07"
    },
    {
        "title": "送樊二十三侍御赴汉中判官",
        "author": "杜甫",
        "content": "威弧不能弦，自尔无宁岁。川谷血横流，豺狼沸相噬。天子从北来，长驱振凋敝。顿兵岐梁下，却跨沙漠裔。二京陷未收，四极我得制。萧索汉水清，缅通淮湖税。使者纷星散，王纲尚旒缀。南伯从事贤，君行立谈际。生知七曜历，手画三军势。冰雪净聪明，雷霆走精锐。幕府辍谏官，朝廷无此例。至尊方旰食，仗尔布嘉惠。补阙暮征入，柱史晨征憩。正当艰难时，实藉长久计。回风吹独树，白日照执袂。恸哭苍烟根，山门万重闭。居人莽牢落，游子方迢递。裴回悲生离，局促老一世。陶唐歌遗民，后汉更列帝。恨无匡复姿，聊欲从此逝。",
        "object_id": "2e1e7ba7-1beb-4430-a7f2-3e5d7241beec"
    },
    {
        "title": "秋日寄题郑监湖上亭三首 一",
        "author": "杜甫",
        "content": "碧草逢春意，沅湘万里秋。池要山简马，月净庾公楼。磨灭余篇翰，平生一钓舟。高唐寒浪减，髣髴识昭丘。",
        "object_id": "3cf55595-28d2-4205-af87-cc08359db896"
    },
    {
        "title": "行次古城店泛江作不揆鄙拙奉呈江陵幕府诸公",
        "author": "杜甫",
        "content": "老年常道路，迟日复山川。白屋花开里，孤城麦秀边。济江元自阔，下水不劳牵。风蝶勤依浆，春鸥懒避船。王门高德业，幕府盛才贤。行色兼多病，苍茫泛爱前。",
        "object_id": "60416453-6d7f-42e7-932c-493495a224e1"
    },
    {
        "title": "野老",
        "author": "杜甫",
        "content": "野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。",
        "object_id": "6d3b137e-8d62-4d8d-be0f-88c9589f8ae6"
    },
    {
        "title": "送裴五赴东川",
        "author": "杜甫",
        "content": "故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。",
        "object_id": "6a78cd6d-86f2-4829-8ef1-80ca35415868"
    },
    {
        "title": "遣兴五首 五",
        "author": "杜甫",
        "content": "昔在洛阳时，亲友相追攀。送客东郊道，遨游宿南山。烟尘阻长河，树羽成皋间。回首载酒地，岂无一日还。丈夫贵壮健，惨戚非朱颜。",
        "object_id": "13f2246e-b05e-44aa-b907-b642cc77defc"
    },
    {
        "title": "九日五首 一",
        "author": "杜甫",
        "content": "重阳独酌杯中酒，抱病起登江上台。竹叶于人既无分，菊花从此不须开。殊方日落玄猿哭，旧国霜前白雁来。弟妹萧条各何往，干戈衰谢两相催。",
        "object_id": "86f844a6-969b-4af7-be73-b1c12c0cd7fb"
    },
    {
        "title": "归燕",
        "author": "杜甫",
        "content": "不独避霜雪，其如俦侣稀。四时无失序，八月自知归。春色岂相访，众雏还识机。故巢傥未毁，会傍主人飞。",
        "object_id": "f8e07cab-06f6-4ea0-a6b6-815bd8c22506"
    },
    {
        "title": "涪江泛舟送韦班归京",
        "author": "杜甫",
        "content": "追饯同舟日，伤春一水间。飘零为客久，衰老羡君还。花远重重树，云轻处处山。天涯故人少，更益鬓毛斑。",
        "object_id": "26c93a67-071e-4dae-b2af-94bb6e5b6c40"
    },
    {
        "title": "赤甲",
        "author": "杜甫",
        "content": "卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。",
        "object_id": "e199059f-0155-4650-bd27-2048062f8d10"
    },
    {
        "title": "峡口二首 一",
        "author": "杜甫",
        "content": "峡口大江间，西南控百蛮。城欹连粉堞，岸断更青山。开辟多天险，防隅一水关。乱离闻鼓角，秋气动衰颜。",
        "object_id": "98fc0ac5-1c75-4c64-8e09-6813c8d1b9fc"
    },
    {
        "title": "复愁十二首 四",
        "author": "杜甫",
        "content": "身觉省郎在，家须农事归。年深荒草径，老恐失柴扉。",
        "object_id": "a3df8abc-67d3-4dbf-9e24-0e647dadb3dd"
    },
    {
        "title": "往在",
        "author": "杜甫",
        "content": "往在西京日，胡来满彤宫。中宵焚九庙，云汉为之红。解瓦飞十里，穗帷纷曾空。疚心惜木主，一一灰悲风。合昏排铁骑，清旭散锦𩦺贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷歘穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金锺。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽躯诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犂，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。",
        "object_id": "3ec9cb88-517c-4922-a82e-e6cc561ace29"
    },
    {
        "title": "赠毕四",
        "author": "杜甫",
        "content": "才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体，相顾免无儿。",
        "object_id": "c79ae130-83bb-423d-b3d3-0ce169c5af49"
    },
    {
        "title": "江畔独步寻花七绝句 三",
        "author": "杜甫",
        "content": "江深竹静两三家，多事红花映白花。报答春光知有处，应须美酒送生涯。",
        "object_id": "8036c622-e19b-454b-be17-d5fd4f9ec789"
    },
    {
        "title": "独坐二首 一",
        "author": "杜甫",
        "content": "竟日雨冥冥，双崖洗更青。水花寒落岸，山鸟暮过庭。煖老须燕玉，充饥忆楚萍。胡笳在楼上，哀怨不堪听。",
        "object_id": "9b0081cd-53fe-44ba-89cc-e449a3d4cd58"
    },
    {
        "title": "九日五首 二",
        "author": "杜甫",
        "content": "旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。",
        "object_id": "2e32f511-cc12-47dd-9c32-b3ca629c807f"
    },
    {
        "title": "乘雨入行军六弟宅",
        "author": "杜甫",
        "content": "曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。",
        "object_id": "e326a87d-30e8-4981-8278-d38ecaf8b213"
    },
    {
        "title": "入乔口",
        "author": "杜甫",
        "content": "漠漠旧京远，迟迟归路赊。残年傍水国，落日对春华。树蜜早蜂乱，江泥轻燕斜。贾生骨已朽，凄恻近长沙。",
        "object_id": "f334fa1b-6b29-4a14-a769-828fa8fd2ec9"
    },
    {
        "title": "绝句九首 七",
        "author": "杜甫",
        "content": "闻道巴山里，春船正好行。都将百年兴，一望九江城。",
        "object_id": "9ffa5316-14cd-4eb2-b4ea-075621799298"
    },
    {
        "title": "云山",
        "author": "杜甫",
        "content": "京洛云山外，音书静不来。神交作赋客，力尽望乡台。衰疾江边卧，亲朋日暮回。白鸥元水宿，何事有余哀。",
        "object_id": "39f705dc-3756-4ec4-bbc3-ea2e48e3e010"
    },
    {
        "title": "赠韦赞善别",
        "author": "杜甫",
        "content": "扶病送君发，自怜犹不归。秪应尽客泪，复作掩荆扉。江汉故人少，音书从此稀。往还二十载，岁晚寸心违。",
        "object_id": "bf516a51-e7a6-4240-a5be-5deae79afe96"
    },
    {
        "title": "成都府",
        "author": "杜甫",
        "content": "翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去，游子去日长。曾城填华屋，季冬树木苍。喧然名都会，吹箫间笙簧。信美无与适，侧身望川梁。鸟[雀]夜各归，中原杳茫茫。初月出不高，众星尚争光。自古有羁旅，我何苦哀伤。",
        "object_id": "e4b624d5-60a5-42e4-8417-298431fb7625"
    },
    {
        "title": "陪王侍御同登东山最高顶宴姚通泉晚携酒泛江",
        "author": "杜甫",
        "content": "姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深莫相违，回船罢酒上马归。人生欢会岂有极，无使霜过霑人衣。",
        "object_id": "80e19627-4051-46fc-806c-da3defb76cd1"
    },
    {
        "title": "秋日寄题郑监湖上亭三首 二",
        "author": "杜甫",
        "content": "新作湖边宅，还闻宾客过。自须开竹迳，谁道避云萝。官序潘生拙，才名贾傅多。舍舟应转地，邻接意如何。",
        "object_id": "8e04fb98-104f-4d84-8037-e1e6797e9039"
    },
    {
        "title": "九日曲江",
        "author": "杜甫",
        "content": "缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。",
        "object_id": "b5afe65e-41f6-4c7a-8bc7-ff3f024937cb"
    },
    {
        "title": "𢭏衣",
        "author": "杜甫",
        "content": "亦知戍不返，秋至拭清砧。已近苦寒月，况经长别心。宁辞𢭏熨倦，一寄塞垣深。用尽闺中力，君听空外音。",
        "object_id": "1d4a0228-d51b-462c-ae8b-4a811e5509a1"
    },
    {
        "title": "复愁十二首 五",
        "author": "杜甫",
        "content": "金丝镂箭镞，皂尾制旗竿。一自风尘起，犹嗟行路难。",
        "object_id": "741560f7-c9c5-48fd-8359-0134553a4aec"
    },
    {
        "title": "赴青城县出成都寄陶王二少尹",
        "author": "杜甫",
        "content": "老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。文章差底病，回首兴滔滔。",
        "object_id": "a8a7854a-a95a-4171-8569-56abfb5b1189"
    },
    {
        "title": "江畔独步寻花七绝句 四",
        "author": "杜甫",
        "content": "东望少城花满烟，百花高楼更可怜。谁能载酒开金盏，唤取佳人舞绣筵。",
        "object_id": "da2b176c-74f1-4ef1-a4d0-1982c14d44ec"
    },
    {
        "title": "兵车行",
        "author": "杜甫",
        "content": "车辚辚，马萧萧，行人弓箭各在腰。耶娘妻子走相送，尘埃不见咸阳桥。牵衣顿足阑道哭，哭声直上干云霄。道傍过者问行人，行人但云点行频。或从十五北防河，便至四十西营田。去时里正与裹头，归来头白还戍边。边亭流血成海水，武皇开边意未已。君不闻汉家山东二百州，千村万落生荆杞。纵有健妇把锄犂，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨。且如今年冬，未休关西卒。县官急索租，租税从何出？信知生男恶，反是生女好。生女犹是嫁比邻，生男埋没随百草。君不见青海头，古来白骨无人收。新鬼烦冤旧鬼哭，天阴雨湿声啾啾。",
        "object_id": "bd57a0b0-28a1-4d53-bc09-51899d2dac38"
    },
    {
        "title": "送从弟亚赴安西判官",
        "author": "杜甫",
        "content": "南风作秋声，杀气薄炎炽。盛夏鹰隼击，时危异人至。令弟草中来，苍然请论事。诏书引上殿，奋舌动天意。兵法五十家，尔腹为箧笥。应对如转丸，疏通略文字。经纶皆新语，足以正神器。宗庙尚为灰，君臣俱下泪。崆峒地无轴，青海天轩轾。西极最疮痍，连山暗烽燧。帝曰大布衣，藉卿佐元帅。坐看清流沙，所以子奉使。归当再前席，适远非历试。须存武威郡，为画长久利。孤峰石戴驿，快马金缠辔。黄羊饫不膻，芦酒多还醉。踊跃常人情，惨淡苦士志。安边敌何有，反正计始遂。吾闻驾鼓车，不合用骐骥。龙吟回其头，夹辅待所致。",
        "object_id": "f5ae9776-2997-4e21-9318-b0e2075c7692"
    },
    {
        "title": "绝句九首 八",
        "author": "杜甫",
        "content": "水槛温江口，茅堂石笋西。移船先主庙，洗药淙沙溪。",
        "object_id": "9113337c-c93a-497c-ac46-39ad99d6b908"
    },
    {
        "title": "横吹曲辞 后出塞五首 二",
        "author": "杜甫",
        "content": "朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。",
        "object_id": "be5ce2f9-2aaf-40b1-8f05-1a5817447ed3"
    },
    {
        "title": "春日梓州登楼二首 一",
        "author": "杜甫",
        "content": "行路难如此，登楼望欲迷。身无却少壮，迹有但羇栖。江水流城郭，春风入鼓鞞。双双新燕子，依旧已衔泥。",
        "object_id": "199341fd-ab03-4ea1-8862-f5948784254f"
    },
    {
        "title": "拨闷",
        "author": "杜甫",
        "content": "闻道云安麹米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。",
        "object_id": "1091cece-e986-4808-af31-676ce83a1083"
    },
    {
        "title": "峡口二首 二",
        "author": "杜甫",
        "content": "时清关失险，世乱戟如林。去矣英雄事，荒哉割据心。芦花留客晚，枫树坐猿深。疲薾烦亲故，诸侯数赐金。",
        "object_id": "f92010e4-10af-4ea9-8c98-31713be74c52"
    },
    {
        "title": "古柏行",
        "author": "杜甫",
        "content": "孔明庙前有老柏，柯如青铜根如石。霜皮溜雨四十围，黛色参天二千尺。君臣已与时际会，树木犹为人爱惜。云来气接巫峡长，月出寒通雪山白。忆昨路绕锦亭东，先主武侯同閟宫。崔嵬枝干郊原古，窈窕丹青户牖空。落落盘踞虽得地，冥冥孤高多烈风。扶持自是神明力，正直原因造化功。大厦如倾要梁栋，万牛回首丘山重。不露文章世已惊，未辞剪伐谁能送。苦心岂免容蝼蚁，香叶终经宿鸾凤。志士幽人莫怨嗟，古来材大难为用。",
        "object_id": "383d41a8-5155-4fff-b91f-87d5585ff03e"
    },
    {
        "title": "上水遣怀",
        "author": "杜甫",
        "content": "我衰太平时，身病戎马后。蹭蹬多拙为，安得不皓首。驱驰四海内，童稚日糊口。但遇新少年，少逢旧亲友。低颜下色地，故人知善诱。后生血气豪，举动见老丑。穷迫挫曩怀，常如中风走。一纪出西蜀，于今向南斗。孤舟乱春华，暮齿依蒲柳。冥冥九疑葬，圣者骨亦朽。蹉跎陶唐人，鞭挞日月久。中间屈贾辈，谗毁竟自取。郁没二悲魂，萧条犹在否。崷崒清湘石，逆行杂林薮。篙工密逞巧，气若酣杯酒。歌讴互激远，回斡明受授。善知应触类，各藉颖脱手。古来经济才，何事独罕有。苍苍众色晚，熊挂玄蛇吼。黄罴在树颠，正为群虎守。羸骸将何适，履险颜益厚。庶与达者论，吞声混瑕垢。",
        "object_id": "5ea2d30d-eb58-425b-8b47-97368777a411"
    },
    {
        "title": "得房公池鹅",
        "author": "杜甫",
        "content": "房相西亭鹅一群，眠沙泛浦白于云。凤皇池上应回首，为报笼随王右军。",
        "object_id": "6b243693-2a80-43cd-8c64-8c0e520a22ae"
    },
    {
        "title": "暮春题瀼西新赁草屋五首 一",
        "author": "杜甫",
        "content": "久嗟三峡客，再与暮春期。百舌欲无语，繁花能几时。谷虚云气薄，波乱日华迟。战伐何由定，哀伤不在兹。",
        "object_id": "95ecb516-eef9-4ab8-b4aa-091c84aba40d"
    },
    {
        "title": "杂曲歌辞 少年行三首 一",
        "author": "杜甫",
        "content": "莫笑田家老瓦盆，自从盛酒长儿孙。倾银注瓦惊人眼，共醉终同卧竹根。",
        "object_id": "94fe7344-b244-4341-8887-e717c373c9a2"
    },
    {
        "title": "复愁十二首 六",
        "author": "杜甫",
        "content": "胡虏何曾盛，干戈不肯休。闾阎听小子，谈话觅封侯。",
        "object_id": "b281e104-63de-48ea-a879-fae61f49baf2"
    },
    {
        "title": "石笋行",
        "author": "杜甫",
        "content": "君不见益州城西门，陌上石笋双高蹲。古来相传是海眼，苔藓蚀尽波涛痕。雨多往往得瑟瑟此事恍惚难明论。恐是昔时卿相墓，立石为表今仍存。惜哉俗态好蒙蔽，亦如小臣媚至尊。政化错迕失大体，坐看倾危受厚恩。嗟尔石笋擅虚名，后来未识犹骏奔。安得壮士掷天外，使人不疑见本根。",
        "object_id": "7821c3f6-933b-486e-a712-48aac9999a7e"
    },
    {
        "title": "春日戏题恼郝使君兄",
        "author": "杜甫",
        "content": "使君意气凌青霄，忆昨欢娱常见招。细马时鸣金騕袅，佳人屡出董骄饶。东流江水西飞燕，可惜春光不相见。愿携王赵两红颜，再骋肌肤如素练。通泉百里近梓州，请公一来开我愁。舞处重看花满面，尊前还有锦缠头。",
        "object_id": "9ac1658d-0e0a-4a87-b599-6dffb7abcfbe"
    },
    {
        "title": "缚鸡行",
        "author": "杜甫",
        "content": "小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡与人何厚薄，吾叱奴人解其缚。鸡虫得失无了时，注目寒江倚山阁。",
        "object_id": "b94d5bf5-9fcd-4ab4-984d-0c537f9e37d6"
    },
    {
        "title": "宴胡侍御书堂",
        "author": "杜甫",
        "content": "江湖春欲暮，墙宇日犹微。暗暗春籍满，轻轻花絮飞。翰林名有素，墨客兴无违。今夜文星动，吾侪醉不归。",
        "object_id": "69df3f32-fc62-40b8-9cd2-1f98cc3e3076"
    },
    {
        "title": "酬孟云卿",
        "author": "杜甫",
        "content": "乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。",
        "object_id": "ab870495-7671-41b5-922d-c9c5e7bb3726"
    },
    {
        "title": "因崔五侍御寄高彭州",
        "author": "杜甫",
        "content": "百年已过半，秋至转饥寒。为问彭州牧，何时救急难。",
        "object_id": "f97db092-6895-40e4-a61d-e54cba511c93"
    },
    {
        "title": "送李卿哗",
        "author": "杜甫",
        "content": "王子思归日，长安已乱兵。霑衣问行在，走马向承明。暮景巴蜀僻，春风江汉清。晋山虽自弃，魏阙尚含情。",
        "object_id": "a994e456-ce7d-4226-b287-10e41612b718"
    },
    {
        "title": "高都护骢马行",
        "author": "杜甫",
        "content": "安西都护胡青骢，声价歘然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴曾冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。",
        "object_id": "06b100d5-9899-4ae0-9eb8-66983943969f"
    },
    {
        "title": "独坐二首 二",
        "author": "杜甫",
        "content": "白狗斜临北，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。",
        "object_id": "1cd1e3f3-1e4f-4777-bf97-af23b1d1eb52"
    },
    {
        "title": "遣遇",
        "author": "杜甫",
        "content": "磬折辞主人，开帆驾洪涛。春水满南国，朱崖云日高。舟子废寝食，飘风争所操。我行匪利涉，谢尔从者劳。石间采蕨女，鬻菜输官曹。丈夫死百役，暮返空邨号。闻见事略同，刻剥及锥刀。贵人岂不仁，视汝如莠蒿。索钱多门户，丧乱纷嗷嗷。奈何黠吏徒，渔夺成逋逃。自喜遂生理，花时甘缊袍。",
        "object_id": "2e957686-af9b-4a48-ac04-e6a7fa807617"
    },
    {
        "title": "绝句九首 九",
        "author": "杜甫",
        "content": "设道春来好，狂风大放颠。吹花随水去，翻却钓鱼船。",
        "object_id": "09c772f5-e6c7-4b3c-9902-1a0af8e8255c"
    },
    {
        "title": "促织",
        "author": "杜甫",
        "content": "促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。",
        "object_id": "ef44ed15-6181-4597-93e9-94431ee9df4b"
    },
    {
        "title": "承沈八丈东美除膳部员外阻雨未遂驰贺奉寄此诗",
        "author": "杜甫",
        "content": "今日西京掾，多除内省郎。通家惟沈氏，谒帝似冯唐。诗律群公问，儒门旧史长。清秋便寓直，列宿顿辉光。未暇申宴慰，含情空激扬。司存何所比，膳部默凄伤。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜，飒飒鬓毛苍。",
        "object_id": "aac265f0-080e-4861-8308-80d102a6c63d"
    },
    {
        "title": "绝句",
        "author": "杜甫",
        "content": "江边踏青罢，回首见旌旗。风起春城暮，高楼鼓角悲。",
        "object_id": "dc5bb894-c908-405b-8280-571cdb08da82"
    },
    {
        "title": "闻高常侍亡",
        "author": "杜甫",
        "content": "归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，秪令故旧伤。",
        "object_id": "5d0a7058-2f6e-44ac-abe0-e04a56a1a694"
    },
    {
        "title": "送韦十六评事充同谷郡防御判官",
        "author": "杜甫",
        "content": "昔没贼中时，潜与子同游。今归行在所，王事有去留。偪侧兵马间，主忧急良筹。子虽躯干小，老气横九州。挺身艰难际，张目视寇雠。朝廷壮其节，奉诏令参谋。銮舆驻凤翔，同谷为咽喉。西扼弱水道，南镇枹罕陬。此邦承平日，剽劫吏所羞。况乃胡未灭，控带莽悠悠。府中韦使君，道足示怀柔。令侄才俊茂，二美又何求。受词太白脚，走马仇池头。古色沙土裂，积阴雪云稠。羌父豪猪靴，羌儿青兕裘。吹角向月窟，苍山旌旆愁。鸟惊出死树，龙怒拔老湫。古来无人境，今代横戈矛。伤哉文儒士，愤激驰林丘。中原正格鬬，后会何缘由。百年赋命定，岂料沈与浮。且复恋良友，握手步道周。论兵远壑净，亦可纵冥搜。题诗得秀句，札翰时相投。",
        "object_id": "76fbf9e9-5941-4a96-a62f-fd66183dfe38"
    },
    {
        "title": "复愁十二首 七",
        "author": "杜甫",
        "content": "贞观铜牙弩，开元锦兽张。花门小前好，此物弃沙场。",
        "object_id": "3c656a9b-c3d7-4818-bf6d-b9ba56028fa8"
    },
    {
        "title": "石犀行",
        "author": "杜甫",
        "content": "君不见秦时蜀太守，刻石立作三犀牛。自古虽有厌胜法，天生江水向东流。蜀人矜夸一千载，泛溢不近张仪楼。今年灌口损户口，此事或恐为神羞。终藉堤防出众力，高拥木石当清秋。先王作法皆正道，鬼怪何得参人谋。嗟尔三犀不经济，缺讹只与长川逝。但见元气常调和，自免洪涛恣凋瘵。安得壮士提天纲，再平水土犀奔茫。",
        "object_id": "9c1286ea-af42-4c24-8aa6-ebe54624d63e"
    },
    {
        "title": "九日五首 三",
        "author": "杜甫",
        "content": "旧与苏司业，兼随郑广文。采花香泛泛，坐客醉纷纷。野树歌还倚，秋砧醒却闻。欢娱两冥漠，西北有孤云。",
        "object_id": "5eb68e82-7216-4179-9b85-6f04894890b0"
    },
    {
        "title": "奉赠王中允",
        "author": "杜甫",
        "content": "中允声名久，如今契阔深。共传收庾信，不比得陈琳一病缘明主，三年独此心。穷愁应有作，试诵白头吟。",
        "object_id": "63aa0a1e-4b50-42f0-adbf-15fea1394963"
    },
    {
        "title": "天育骠骑歌",
        "author": "杜甫",
        "content": "吾闻天子之马走千里，今之画图无乃是。是何意态雄且杰，骏尾萧梢朔风起。毛为绿缥两耳黄，眼有紫焰双瞳方。矫矫龙性合变化，卓立天骨森开张。伊昔太仆张景顺，监牧攻驹阅清峻。遂令大奴守天育，别养骥子怜神俊。当时四十万匹马，张公叹其材尽下。故独写真传世人，见之座右久更新。年多物化空形影，呜呼健步无由骋。如今岂无騕袅与骅骝，时无王良伯乐死即休。",
        "object_id": "c28c271b-70b9-422c-8bfd-6a062f40d40c"
    },
    {
        "title": "天池",
        "author": "杜甫",
        "content": "天池马不到，岚壁鸟才通。百顷青云杪，层波白石中。郁纡腾秀气，萧瑟浸寒空。直对巫山出，兼疑夏禹功。鱼龙开辟有，菱芡古今同。闻道奔雷黑，初看浴日红。飘零神女雨，断续楚王风。欲问支机石，如临献宝宫。九秋惊雁序，万里狎渔翁。更是无人处，诛茅任薄躬。",
        "object_id": "f5857487-ad9f-4ca2-b16f-bee669ac0def"
    },
    {
        "title": "秋日寄题郑监湖上亭三首 三",
        "author": "杜甫",
        "content": "暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。",
        "object_id": "75313436-93f3-4c30-a0ce-be80991b37bf"
    },
    {
        "title": "壮游",
        "author": "杜甫",
        "content": "往昔十四五，出游翰墨场。斯文崔魏徒，以我似班扬。七龄思即壮，开口咏凤皇。九龄书大字，有作成一囊。性豪业嗜酒，嫉恶怀刚肠。脱略小时辈，结交皆老苍。饮酣视八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐丘墓荒。剑池石壁仄，长洲荷芰香。嵯峨阊门北，清庙映回塘。每趋吴太伯，抚事泪浪浪。枕戈忆句践，渡浙想秦皇。蒸鱼闻匕首，除道哂要章。越女天下白，鉴湖五月凉。剡溪蕴秀异，欲罢不能忘。归帆拂天姥，中岁贡旧乡。气劘屈贾垒，目短曹刘墙。忤下考功第，独辞京尹堂。放荡齐赵间，裘马颇清狂。春歌丛台上，冬猎青丘旁。呼鹰皂枥林，逐兽云雪冈。射飞曾纵鞚，引臂落鹙鸧。苏侯据鞍喜，忽如携葛强。快意八九年，西归到咸阳。许与必词伯，赏游实贤王。曳裾置醴地，奏赋入明光。天子废食召，群公会轩裳。脱身无所爱，痛饮信行藏。黑貂不免敝，斑鬓兀称觞。杜曲晚耆旧，四郊多白杨。坐深乡党敬，日觉死生忙。朱门任倾夺，赤族迭罹殃。国马竭粟豆，官鸡输稻粱。举隅见烦费，引古惜兴亡。河朔风尘起，岷山行幸长。两宫各警跸，万里遥相望。崆峒杀气黑，少海旌旗黄。禹功亦命子，涿鹿亲戎行。翠华拥英岳，螭虎啖豺狼。爪牙一不中，胡兵更陆梁。大军载草草，凋瘵满膏肓。备员窃补衮，忧愤心飞扬。上感九庙焚，下悯万民疮。斯时伏青蒲，延争守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病客殊方。郁郁苦不展，羽翮困低昂。秋风动哀壑，碧蕙捐微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英俊翔。",
        "object_id": "46013ebf-55a5-421e-a8fb-c1d55a3c67b3"
    },
    {
        "title": "铜官渚守风",
        "author": "杜甫",
        "content": "不夜楚帆落，避风湘渚间。水耕先浸草，春火更烧山。早泊云物晦，逆行波浪悭。飞来双白鹤，过去杳难攀。",
        "object_id": "272095aa-4f8c-4674-b704-e626118c81db"
    },
    {
        "title": "瞿唐怀古",
        "author": "杜甫",
        "content": "西南万壑注，勍敌两崖[开]。地与山根裂，江从月窟来。削成当白帝，空曲隐阳台。疏凿功虽美，陶钧力大哉。",
        "object_id": "ab1fc7f2-defc-46cc-b791-647abb1f381c"
    },
    {
        "title": "横吹曲辞 后出塞五首 三",
        "author": "杜甫",
        "content": "古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日牧胡马群。誓开玄冥北，持以奉吾君。",
        "object_id": "dffcc914-3b19-401d-963b-59c75a017857"
    },
    {
        "title": "春日梓州登楼二首 二",
        "author": "杜甫",
        "content": "天畔登楼眼，随春入故园。战场今始定，移柳更能存。厌蜀交游冷，思吴胜事繁。应须理舟楫，长啸下荆门。",
        "object_id": "eb5d2cce-6719-4c86-809a-d5b9e9ec5317"
    },
    {
        "title": "荅杨梓州",
        "author": "杜甫",
        "content": "闷到房公池水头，坐逢杨子镇东州。却向青溪不相见，回船应载阿戎游。",
        "object_id": "6203888d-a574-47fa-8171-628b4d9d5155"
    },
    {
        "title": "解忧",
        "author": "杜甫",
        "content": "减米散同舟，路难恩共济。向来云涛盘，众力亦不细。呀坑瞥眼过，飞橹本无蒂。得失瞬息间，致远宜恐泥。百虑视安危，分明曩贤计。兹理庶可广，拳拳期勿替。",
        "object_id": "d9835b47-0c0b-4f62-be13-c063e47939b6"
    },
    {
        "title": "北邻",
        "author": "杜甫",
        "content": "明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屧到蓬蒿。",
        "object_id": "a8822810-0ad6-4eb1-8351-688d5cf81991"
    },
    {
        "title": "野望因过常少仙",
        "author": "杜甫",
        "content": "野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。",
        "object_id": "7dfe38bb-ee39-4126-ac0d-33310dbb03ba"
    },
    {
        "title": "江畔独步寻花七绝句 五",
        "author": "杜甫",
        "content": "黄师塔前江水东，春光懒困倚微风。桃花一簇开无主，可爱深红爱浅红。",
        "object_id": "0f24216b-df07-4b64-9071-d2eb78e4c7cb"
    },
    {
        "title": "暮春题瀼西新赁草屋五首 二",
        "author": "杜甫",
        "content": "此邦千树橘，不见比封君。养拙干戈际，全生麋鹿群。畏人江北草，旅食瀼西云。万里巴渝曲，三年实饱闻。",
        "object_id": "3b810d01-f954-481f-8b2c-4aef51904c75"
    },
    {
        "title": "复愁十二首 八",
        "author": "杜甫",
        "content": "今日翔麟马，先宜驾鼓车。无劳问河北，诸将觉荣华。",
        "object_id": "cfc10c96-a26d-4899-8719-36b90da945ce"
    },
    {
        "title": "短歌行赠王郎司直",
        "author": "杜甫",
        "content": "王郎酒酣拔剑斫地歌莫哀，我能拔尔抑塞磊落之奇才。豫章翻风白日动，鲸鱼跋浪沧溟开。且脱佩剑休裴回，西得诸侯櫂锦水。欲向何门趿珠履，仲宣楼头春色深。青眼高歌望吾子，眼中之人吾老矣。",
        "object_id": "7d187686-9944-4690-bc0c-5716539e1a1d"
    },
    {
        "title": "谒真谛寺禅师",
        "author": "杜甫",
        "content": "兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。",
        "object_id": "e0fd6680-7e2c-4e1f-88bc-7ddd77c0789c"
    },
    {
        "title": "奉留赠集贤院崔于二学士",
        "author": "杜甫",
        "content": "昭代将垂白，途穷乃叫阍。气冲星象表，词感帝王尊。天老书题目，春宫验讨论。倚风遗鶂路，随水到龙门。竟与蛟螭杂，空闻燕雀喧。青冥犹契阔，陵厉不飞翻。儒术诚难起，家声庶已存。故山多药物，胜概忆桃源。欲整还乡斾，长怀禁掖垣。谬称三赋在，难述二公恩。",
        "object_id": "8bbcdf98-b24e-4e1f-8b61-54fe765ce200"
    },
    {
        "title": "杂曲歌辞 少年行三首 二",
        "author": "杜甫",
        "content": "巢燕养雏浑去尽，红花结子已无多。黄衫年少来宜数，不见堂前东逝波。",
        "object_id": "2f609657-375a-4d97-b35e-880dbca040b2"
    },
    {
        "title": "九日五首 四",
        "author": "杜甫",
        "content": "故里樊川菊，登高素浐源。他时一笑后，今日几人存。巫峡蟠江路，终南对国门。系舟身万里，伏枕泪双痕。为客裁乌帽，从儿具绿尊。佳辰对群盗，愁绝更谁论。",
        "object_id": "42c8db32-a5d6-4d73-869d-36bd63632165"
    },
    {
        "title": "负薪行",
        "author": "杜甫",
        "content": "夔州处女发半华，四十五十无夫家。更遭丧乱嫁不售，一生抱恨堪咨嗟。土风坐男使女立，应当门户女出入。十犹八九负薪归，卖薪得钱应供给。至老双鬟只垂颈，野花山叶银钗并。筋力登危集市门，死生射利兼盐井。面妆首饰杂啼痕，地褊衣寒困石根。若道巫山女麤丑，何得此有昭君邨。",
        "object_id": "7f4b9cac-65c4-42e8-949c-4dabc621de01"
    },
    {
        "title": "书堂饮既夜复邀李尚书下马月下赋绝句",
        "author": "杜甫",
        "content": "湖水林风相与清，残尊下马复同倾。久判野鹤如霜鬓，遮莫邻鸡下五更。",
        "object_id": "ea32b290-7412-4a01-b660-42821f8730d0"
    },
    {
        "title": "江畔独步寻花七绝句 六",
        "author": "杜甫",
        "content": "黄四娘家花满蹊，千朵万朵压枝低。留连戏蝶时时舞，自在娇莺恰恰啼。",
        "object_id": "573bb059-28f0-4ff4-aaed-619bb2924198"
    },
    {
        "title": "城上",
        "author": "杜甫",
        "content": "草满巴西绿，空城白日长。风吹花片片，春动水茫茫。八骏随天子，群臣从武皇。遥闻出巡守，早晚遍遐荒。",
        "object_id": "7cb7e51b-c366-4df8-ad63-514d23284330"
    },
    {
        "title": "塞芦子",
        "author": "杜甫",
        "content": "五城何迢迢，迢迢隔河水。边兵尽东征，城内空荆杞。思明割怀卫，秀岩西未已。回略大荒来，崤函盖虚尔。延州秦北户，关防犹可倚。焉得一万人，疾驱塞芦子。岐有薛大夫，旁制山贼起。近闻昆戎徒，为退三百里。芦关扼两寇，深意实在此。谁能叫帝阍，胡行速如鬼。",
        "object_id": "cbebf2b4-fabb-4c07-b8bc-f2efcfe377ad"
    },
    {
        "title": "杜鹃行",
        "author": "杜甫",
        "content": "君不见昔日蜀天子，化作杜鹃似老乌。寄巢生子不自啄，群鸟至今与哺雏。虽同君臣有旧礼，骨肉满眼身羁孤。业工窜伏深树里，四月五月偏号呼。其声哀痛口流血，所诉何事常区区。尔岂摧残始发愤，羞带羽翮伤形愚。苍天变化谁料得，万事反复何所无。万事反复何所无，岂忆当殿群臣趋。",
        "object_id": "91233d92-0156-4ead-9981-a5b834f9a3d2"
    },
    {
        "title": "奉陪郑驸马韦曲二首 一",
        "author": "杜甫",
        "content": "韦曲花无赖，家家恼杀人。绿尊虽尽日，白发好禁春。石角钩衣破，藤枝刺眼新。何时占业竹，头戴小乌巾。",
        "object_id": "ea9ee6ef-9a41-42c5-8676-e47b412f0db9"
    },
    {
        "title": "萤火",
        "author": "杜甫",
        "content": "幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。",
        "object_id": "337b1cbf-675e-490f-a23d-48bee622b21f"
    },
    {
        "title": "横吹曲辞 后出塞五首 四",
        "author": "杜甫",
        "content": "献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄陵上都。边人不敢议，议者死路衢。",
        "object_id": "3e5677e0-c5ef-4f85-8cf0-1cbb318caba3"
    },
    {
        "title": "宴忠州使君侄宅",
        "author": "杜甫",
        "content": "出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。",
        "object_id": "96d17152-8094-4bb1-bfad-079daf16d81b"
    },
    {
        "title": "白丝行",
        "author": "杜甫",
        "content": "缫丝须长不须白，越罗蜀锦金粟尺。象床玉手乱殷红，万草千花动凝碧。已悲素质随时染，裂下鸣机色相射。美人细意熨帖平，裁缝灭尽针线迹。春天衣着为君舞，蛱蝶飞来黄鹂语。落絮游丝亦有情，随风照日宜轻举。香汗轻尘污颜色，开新合故置何许。君不见才士汲引难，恐惧弃捐忍羁旅。",
        "object_id": "c76b78f3-965d-49fe-8151-44568c0e5c37"
    },
    {
        "title": "瞿塘两崖",
        "author": "杜甫",
        "content": "三峡传何处，双崖壮此门。入天犹石色，穿水忽云根。猱攫须髯古，蛟龙窟宅尊。羲和冬驭近，愁畏日车翻。",
        "object_id": "9c996da5-8748-4457-9fb8-50556b2a2901"
    },
    {
        "title": "夜",
        "author": "杜甫",
        "content": "露下天高秋水清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病，北书不至雁无情。步蟾倚杖看牛斗，银汉遥应接凤城。",
        "object_id": "6c8b99af-73d5-4546-9ff4-8b0380c75105"
    },
    {
        "title": "宿鉴石浦",
        "author": "杜甫",
        "content": "早宿宾从劳，仲春江山丽。飘风过无时，舟檝敢不系。回塘澹暮色，日没众星嘒。缺月残未生，青灯死分翳。穷途多俊异，乱世少恩惠。鄙夫亦放荡，草草频卒岁。斯文忧患余，圣哲垂彖系。",
        "object_id": "cdd25eec-c677-4c60-a12c-784ae0fa932f"
    },
    {
        "title": "送司马入京",
        "author": "杜甫",
        "content": "群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕霑巾。",
        "object_id": "aeeb99c7-6fe4-4535-af24-9581d92aa264"
    },
    {
        "title": "郪城西原送李判官兄武判官弟赴成都府",
        "author": "杜甫",
        "content": "凭高送所亲，久坐惜芳辰。远水非无浪，他山自有春。野花随处发，官柳著行新。天际伤愁别，离筵何太频。",
        "object_id": "0a77f43c-343a-4023-88af-959e5ef629d9"
    },
    {
        "title": "登楼",
        "author": "杜甫",
        "content": "花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁甫吟。",
        "object_id": "12919986-2d09-4d2e-b5ad-f2485e40ada5"
    },
    {
        "title": "暮春题瀼西新赁草屋五首 三",
        "author": "杜甫",
        "content": "彩云阴复白，锦树晓来青。身世双蓬鬓，乾坤一草亭。哀歌时自短，醉舞为谁醒。细雨荷锄立，江猿吟翠屏。",
        "object_id": "b3e78cdb-4a2b-439c-99da-34b466fe138e"
    },
    {
        "title": "彭衙行",
        "author": "杜甫",
        "content": "忆昔避贼初，北走经险艰。夜深彭衙道，月照白水山。尽室久徒步，逢人多厚颜。参差谷鸟吟，不见游子还。痴女饥𫜪我，啼畏虎狼闻。怀中掩其口，反侧声愈嗔。小儿强解事，故索苦李餐。一旬半雷雨，泥泞相牵攀。既无御雨备，径滑衣又寒。有时经契阔，竟日数里间。野果充糇粮，卑枝成屋椽。早行石上水，暮宿天边烟。少留周家洼，欲出芦子关。故人有孙宰，高义薄曾云。延客已曛黑，张灯启重门。煖汤濯我足，剪纸招我魂。从此出妻孥，相视涕阑干。众雏烂熳睡，唤起霑盘餐。誓将与夫子，永结为弟昆。遂空所坐堂，安居奉我欢。谁肯艰难际，豁达露心肝。别来岁月周，胡羯仍构患。何当有翅翎，飞去堕尔前。",
        "object_id": "b59e2948-4c90-4b33-8af6-d02b79efd5fd"
    },
    {
        "title": "复愁十二首 九",
        "author": "杜甫",
        "content": "任转江淮粟，休添苑囿兵。由来貔虎士，不满凤皇城。",
        "object_id": "e7daa779-d135-4486-aa2c-f9242bc55277"
    },
    {
        "title": "上巳日徐司录林园宴集",
        "author": "杜甫",
        "content": "鬓毛垂领白，花蘂亚枝红。欹倒衰年废，招寻令节同。薄衣临积水，吹面受和风。有喜留攀桂，无劳问转蓬。",
        "object_id": "d2161c1d-c64e-46dd-bf17-9e3bb5a9be47"
    },
    {
        "title": "寄杜位",
        "author": "杜甫",
        "content": "近闻宽法离新州，想见怀归尚百忧。逐客虽皆万里去，悲君已是十年流。干戈况复尘随眼，鬓发还应雪满头。",
        "object_id": "503e8554-22b6-4be6-bd23-be42f5591cbf"
    },
    {
        "title": "杂曲歌辞 少年行三首 三",
        "author": "杜甫",
        "content": "马上谁家白面郎，临阶下马坐人床。不通姓字麄豪甚，指点银瓶索酒尝。",
        "object_id": "7a97a451-d5e0-4de9-8762-7ccdf64773dd"
    },
    {
        "title": "别崔潩因寄薛据孟云卿",
        "author": "杜甫",
        "content": "志士惜妄动，知深难固辞。如何久磨砺，但取不磷缁。夙夜听忧主，飞腾急济时。荆州过薛孟，为报欲论诗。",
        "object_id": "0201eede-b035-4751-a5b5-e2bfbdc6caa2"
    },
    {
        "title": "故武卫将军挽歌三首 一",
        "author": "杜甫",
        "content": "严警当寒夜，前军落大星。壮夫思感决，哀诏惜精灵。王者今无战，书生已勒铭。封侯意疏阔，编简为谁青。",
        "object_id": "501c3090-1ab5-4532-bbe4-533572f8ed66"
    },
    {
        "title": "奉陪郑驸马韦曲二首 二",
        "author": "杜甫",
        "content": "野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。",
        "object_id": "c50ef689-8ad8-43b3-8504-54a2a5a54171"
    },
    {
        "title": "南邻",
        "author": "杜甫",
        "content": "锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。",
        "object_id": "c8bae0f0-12c6-4d6c-a35d-7077217cfdea"
    },
    {
        "title": "春归",
        "author": "杜甫",
        "content": "苔径临江竹，茅檐覆地花。别来频甲子，倏忽又春华。倚杖看孤石，倾壶就浅沙。远鸥浮水静，轻燕受风斜。世路虽多梗，吾生亦有涯。此身醒复醉，乘兴即为家。",
        "object_id": "2f4ed534-1654-4701-8969-2cdc4c02b58b"
    },
    {
        "title": "短歌行送祁录事归合州因寄苏使君",
        "author": "杜甫",
        "content": "前者途中一相见，人事经年记君面。后生相动何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼。",
        "object_id": "f1ada7f0-b14f-4660-8811-aaf1b4a6b67b"
    },
    {
        "title": "双枫浦",
        "author": "杜甫",
        "content": "辍櫂青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。江边地有主，暂借上天回。",
        "object_id": "767a621a-7b99-49c1-813f-1537932d9297"
    },
    {
        "title": "惜别行送刘仆射判官",
        "author": "杜甫",
        "content": "闻道南行市骏马，不限匹数军中须。襄阳幕府天下异，主将俭省忧艰虞。祗收壮健胜铁甲，岂因格鬬求龙驹。而今西北自反胡，骐驎荡尽一匹无。龙媒真种在帝都，子孙永落西南隅。向非戎事备征伐，君肯辛苦越江湖。江湖凡马多憔悴，衣冠往往乘蹇驴。梁公富贵于身疏，号令明白人安居。俸钱时散士子尽，府库不为骄豪虚。以兹报主寸心赤，气却西戎回北狄。罗网群马籍马多，气在驱驰出金帛。刘侯奉使光推择，滔滔才略沧溟窄。杜陵老翁秋系船，扶病相识长沙驿。强梳白发提胡卢，手把菊花路旁摘。九州兵革浩茫茫，三叹聚散临重阳。当杯对客忍流涕，君不觉老夫神内伤。",
        "object_id": "184965e8-dd83-4699-afb1-eac6f8211dab"
    },
    {
        "title": "蒹葭",
        "author": "杜甫",
        "content": "摧折不自守，秋风吹若何。暂时花戴雪，几处叶沈波。体弱春风早，丛长夜露多。江湖后摇落，亦恐岁蹉跎。",
        "object_id": "f5584095-bed0-43b3-a45b-a437877d266c"
    },
    {
        "title": "舍弟占归草堂检校聊示此诗",
        "author": "杜甫",
        "content": "久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。",
        "object_id": "dd0063b6-941f-409a-b14e-e149d44df3a3"
    },
    {
        "title": "复愁十二首 十",
        "author": "杜甫",
        "content": "江上亦秋色，火云终不移。巫山犹锦树，南国且黄鹂。",
        "object_id": "fd642541-4a30-4b42-9ded-0c6e4cc44e17"
    },
    {
        "title": "暮春",
        "author": "杜甫",
        "content": "卧病拥塞在峡中，潇湘洞庭虚暎空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。",
        "object_id": "6b3d0766-ae3c-4bc2-9ee4-eda61ed67a39"
    },
    {
        "title": "九日诸人集于林",
        "author": "杜甫",
        "content": "九日明朝是，相要旧俗非。老翁难早出，贤客幸知归。旧采黄花賸，新梳白发微。漫看年少乐，忍泪已霑衣。",
        "object_id": "99953267-a278-429d-8470-cc30ebcb23d8"
    },
    {
        "title": "最能行",
        "author": "杜甫",
        "content": "峡中丈夫绝轻死，少在公门多在水。富豪有钱驾大舸，贫穷取给行艓子。小儿学问止论语，大儿结束随商旅。攲帆侧柁入波涛，撇漩捎𣸣无险阻。朝发白帝暮江陵，顷来目击幸有征。瞿堂漫天虎须怒，归州长年行最能。此乡之人气量窄，误竞南风疏北客。若道土无英俊才，何得山有屈原宅。",
        "object_id": "bbbbba72-14ae-42d1-9f5a-09a077f2d0c6"
    },
    {
        "title": "同元使君舂陵行",
        "author": "杜甫",
        "content": "遭乱发尽白，转衰病相婴。沈绵盗贼际，狼狈江汉行。叹时药力薄，为客羸瘵成。吾人诗家秀，博采世上名。粲粲元道州，前圣畏后生。观呼舂陵作，歘见俊哲情。复览贼退篇，结也实国桢。贾谊昔流恸，匡衡常引经。道州忧黎庶，词气浩纵横。两章对秋月，一字偕华星。至君唐虞际，纯朴忆大庭。何时降玺书，用尔为丹青。狱讼永衰息，岂唯偃甲兵。凄恻念诛求，薄敛近休明。乃知正人意，不苟飞长缨。凉飙振南岳，之子宠若惊。色阻金印大，兴含沧浪清。我多长卿病，日夕思朝廷。肺枯渴太甚，漂泊公孙城。呼儿具纸笔，隐几临轩楹。作诗呻吟内，黑澹字攲倾。感彼危苦词，庶几知者听。",
        "object_id": "817f76ca-8ee1-4eb7-b20a-0d44cef2c24b"
    },
    {
        "title": "横吹曲辞 后出塞五首 五",
        "author": "杜甫",
        "content": "我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，穷老无儿孙。",
        "object_id": "f0beb32d-c5fb-4a7b-a4b9-14f24dcdc148"
    },
    {
        "title": "江畔独步寻花七绝句 七",
        "author": "杜甫",
        "content": "不是爱花即肯死，只恐花尽老相催。繁枝容易纷纷落，嫩叶商量细细开。",
        "object_id": "eb02a25c-ef4d-4aeb-9fc7-3a361d2643f3"
    },
    {
        "title": "泛江送魏十八仓曹还京因寄岑中允参范郎中季明",
        "author": "杜甫",
        "content": "迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。",
        "object_id": "5d44ba72-a869-4ab1-a67b-07dbaf6deefe"
    },
    {
        "title": "禹庙",
        "author": "杜甫",
        "content": "禹庙空山里，秋风落日斜。荒庭垂橘柚，古屋画龙蛇。云气生虚壁，江声走白沙。早知乘四载，疏凿控三巴。",
        "object_id": "c9fb2949-5ca8-4ac5-a00a-c35b190d3881"
    },
    {
        "title": "秋雨叹三首 一",
        "author": "杜甫",
        "content": "雨中百草秋烂死，阶下决明颜色鲜。著叶满枝翠羽盖，开花无树黄金钱。凉风萧萧吹汝急，恐汝后时难独立。堂上书生空白头，临风三齅馨香泣。",
        "object_id": "7dccdf60-ec93-4a4d-be1c-4d725b92cb8e"
    },
    {
        "title": "夔州歌十绝句 一",
        "author": "杜甫",
        "content": "中巴之东巴东山，江水开辟流其间。白帝高为三峡镇，夔州险过百牢关。",
        "object_id": "972dea94-8001-40a3-88e1-ad588d2f0567"
    },
    {
        "title": "赠蜀僧闾丘师兄",
        "author": "杜甫",
        "content": "大师铜梁秀，籍籍名家孙。呜呼先博士，炳灵精气奔。惟昔武皇后，临轩御乾坤。多士尽儒冠，墨客蔼云屯。当时上紫殿，不独卿相尊。世传闾丘笔峻极逾昆仑。凤藏丹宵暮，龙去白水浑。青荧雪岭东，碑碣旧制存。斯文散都邑，高价越玙璠。晚看作者意，妙绝与谁论。吾祖诗冠古，同年蒙主恩。豫章夹日月，岁久空深根。小子思疏阔，岂能达词门。穷愁一挥泪，相遇即诸昆。我住锦官城，兄居祇树图。地近慰旅愁，往来当丘樊。天涯歇滞雨，粳稻卧不翻。漂然薄游倦，始与道侣敦。景晏步修廊，而无车马喧。夜阑接软语，落月如金盆。漠漠世界黑，驱车争夺繁。惟有摩尼珠，可照浊水源。",
        "object_id": "a83272b8-1f96-4b0a-a211-f3f7870d4f9f"
    },
    {
        "title": "大历二年九月三十日",
        "author": "杜甫",
        "content": "为客无时了，悲秋向夕终。瘴余夔子国，霜薄楚王宫。草敌虚岚翠，花禁冷叶红。年年小摇落，不与故园同。",
        "object_id": "acc51055-b8fa-4406-97d0-9a15a278e625"
    },
    {
        "title": "李潮八分小篆歌",
        "author": "杜甫",
        "content": "苍颉鸟迹既茫昧，字体变化如浮云。陈仓石鼓又已讹，大小二篆生八分。秦有李斯汉蔡邕，中间作者寂不闻。峄山之碑野火焚，枣木传客肥失真。苦县光和尚骨立，书贵瘦硬方通神。惜哉李蔡不复得，吾甥李潮下笔亲。尚书韩择木，骑曹蔡有邻。开元已来数八分，潮也奄有二子成三人。况潮小篆逼秦相，快剑长戟森相向。八分一字直百金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行。巴东逢李潮，逾月求我歌。我今衰老才力薄，潮乎潮乎奈汝何。",
        "object_id": "0a14f11c-1fa5-4d47-abf7-7fd511b82373"
    },
    {
        "title": "早行",
        "author": "杜甫",
        "content": "歌哭俱在晓，行迈有期程。孤舟似昨日，闻见同一声。飞鸟数求食，潜鱼亦独惊。前王作网罟，设法害生成。碧藻非不茂，高帆终日征。干戈未揖让，崩迫开其情。",
        "object_id": "2fae28d1-c350-40ce-8d22-eb8e3011b580"
    },
    {
        "title": "故武卫将军挽歌三首 二",
        "author": "杜甫",
        "content": "舞剑过人绝，鸣弓射兽能。铦锋行惬顺，猛噬失𫏋腾。赤羽千夫膳，黄河十月冰。横行沙漠外，神速至今称。",
        "object_id": "cf8aa5b6-2baa-45ef-af3c-7a1f04138f8a"
    },
    {
        "title": "出郭",
        "author": "杜甫",
        "content": "霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。江城今夜客，还与旧乌啼。",
        "object_id": "d0084305-f95a-4366-b276-ee70d0feb826"
    },
    {
        "title": "奉简高三十五使君",
        "author": "杜甫",
        "content": "当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。",
        "object_id": "7d45a81a-7760-4323-95a0-e33be199c67b"
    },
    {
        "title": "送李八秘书赴杜相公幕",
        "author": "杜甫",
        "content": "青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。",
        "object_id": "51e0d2da-d7db-4cd4-bdf8-a8f915a4834f"
    },
    {
        "title": "归雁",
        "author": "杜甫",
        "content": "东来万里客，乱定几年归。肠断江城雁，高高正北飞。",
        "object_id": "b325248c-fe36-4299-97fc-78e31bac554d"
    },
    {
        "title": "暮春题瀼西新赁草屋五首 四",
        "author": "杜甫",
        "content": "壮年学书剑，他日委泥沙。事主非无禄，浮生即有涯。高斋依药饵，绝域改春华。丧乱丹心破，王臣未一家。",
        "object_id": "590b9fa1-2f29-41fa-8b37-4c9869e7ec1a"
    },
    {
        "title": "复愁十二首 十一",
        "author": "杜甫",
        "content": "每恨陶彭泽，无钱对菊花。如今九日至，自觉酒须赊。",
        "object_id": "34d953bb-1383-4a20-ab85-9313f0c82b7d"
    },
    {
        "title": "寄裴施州",
        "author": "杜甫",
        "content": "廊庙之具裴施州，宿昔一逢无此流。金钟大镛在东序，冰壶玉衡悬清秋。自从相遇感多病，三岁为客宽边愁。尧有四岳明至理，汉二千石真分忧。几度寄书白盐北，苦寒赠我青羔裘。霜雪回光避锦袖，龙蛇动箧蟠银钩。紫衣使者辞复命，再拜故人谢佳政。将老已失子孙忧，后来况接才华盛。",
        "object_id": "e675d0f2-e768-41b3-8c9e-da83383287bd"
    },
    {
        "title": "奉送王信州崟北归",
        "author": "杜甫",
        "content": "朝廷防盗贼，供给愍诛求。下诏选郎署，传声能典州。苍生今日困，天子向时忧。井屋有烟起，疮痍无血流。壤歌唯海甸，画角自山楼。白发寐常早，荒榛农复秋。解龟逾卧辙，遣骑觅扁舟。徐榻不知倦，颍川何以酬。尘生彤管笔，寒腻黑貂裘。高义终焉在，斯文去矣休。别离同雨散，行止各云浮。林热鸟开口，江浑鱼掉头。尉佗虽北拜，太史尚南留。军旅应都息，寰区要尽收。九重思谏诤，八极念怀柔。徙倚瞻王室，从容仰庙谋。故人持雅论，绝塞豁穷愁。复见陶唐理，甘为汗漫游。",
        "object_id": "78368c3c-4a50-4662-9fe2-261dcb331ab3"
    },
    {
        "title": "呀鹘行",
        "author": "杜甫",
        "content": "病鹘孤飞俗眼丑，每夜江边宿衰柳。清秋落日已侧身，过雁归鸦错回首。紧脑雄姿迷所向，疏翮稀毛不可状。强神迷复皂雕前，俊才早在苍鹰上。风涛飒飒寒山阴，熊罴欲蛰龙蛇深。念尔此时有一掷，失声溅血非其心。",
        "object_id": "d5aac1dd-2ab0-4f0e-a47b-279c683b6c52"
    },
    {
        "title": "巴西闻收宫阙送班司马入京",
        "author": "杜甫",
        "content": "闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君轻世乱，匹马向王畿。",
        "object_id": "23deeeb0-58ff-4e9d-8464-ad71bd230433"
    },
    {
        "title": "苦竹",
        "author": "杜甫",
        "content": "青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲无辞。幸近幽人屋，霜根结在兹。",
        "object_id": "2ecf783d-8e3f-4d06-8560-11ba520f5e37"
    },
    {
        "title": "北征",
        "author": "杜甫",
        "content": "皇帝二载秋，闰八月初吉。杜子将北征，苍茫问家室。维时遭艰虞，朝野少暇日。顾惭恩私被，诏许归蓬荜。拜辞诣阙下，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途犹恍惚。乾坤含疮痍，忧虞何时毕。靡靡逾阡陌，人烟眇萧瑟。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦齐结实。缅思桃源内，益叹身世拙。坡陀望鄜畤，岩谷互出没。我行已水滨，我仆犹木末。鸱鸟鸣黄桑，野鼠拱乱穴。夜深经战场，寒月照白骨。潼关百万师，往者散何卒。遂令半秦民，残害为异物。况我堕胡尘，及归尽华发。经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见耶背面啼，垢腻脚不袜。床前两小女，补绽才过膝。海图坼波涛，旧绣移曲折。天吴及紫凤，颠倒在裋褐。老夫情怀恶，呕泄卧数日。那无囊中帛，救汝寒凛栗。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼藉画眉阔。生还对童穉，似欲忘饥渴。问事竞挽须，谁能即嗔喝。翻思在贼愁，甘受杂乱聒。新归且慰意，生理焉能说。至尊尚蒙尘，几日休练卒。仰观天色改，坐觉祅气豁。阴风西北来，惨淡随回鹘。其王愿助顺，其俗善驰突。送兵五千人，驱马一万匹。此辈少为贵，四方服勇决。所用皆鹰腾，破敌过箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐何俱发。此举开青徐，旋瞻略恒碣。昊天积霜露，正气有肃杀。祸转亡胡岁，势成擒胡月。胡命其能久，皇纲未宜绝。忆昨狼狈初，事与古先别。奸臣竟葅醢，同恶随荡析。不闻夏殷衰，中自诛褒妲。周汉获再兴，宣光果明哲。桓桓陈将军，仗钺奋忠烈。微尔人尽非，于今国犹活。凄凉大同殿，寂寞白兽闼。都人望翠华，佳气向金阙。园陵固有神，埽洒数不缺。煌煌太宗业，树立甚宏达。",
        "object_id": "a335f6c4-e9df-47d5-879d-9ebd3c1baf5c"
    },
    {
        "title": "晴二首 一",
        "author": "杜甫",
        "content": "久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花干更落，风处急纷纷。",
        "object_id": "1085d5c0-7e80-4469-a4e9-3b462ce3ffed"
    },
    {
        "title": "陪章留后惠义寺饯嘉州崔都督赴州",
        "author": "杜甫",
        "content": "中军待上客，令肃事有恒。前驱入宝地，祖帐飘金绳。南陌既留欢，兹山亦深登。清闻树杪磬，远谒云端僧。回策匪新岸，所攀仍旧藤。耳激洞门飙，目存寒谷冰。出尘閟轨躅，毕景遗炎蒸。永愿坐长夏，将衰栖大乘。羁旅惜宴会，艰难怀友朋。劳生共几何，离恨兼相仍。",
        "object_id": "5b62d8e7-b536-450c-978d-edbe5e7a4db3"
    },
    {
        "title": "过津口",
        "author": "杜甫",
        "content": "南岳自兹近，湘流东逝深。和风引桂楫，春日涨云岑。回首过津口，而多枫树林。白鱼困密网，黄鸟喧嘉音。物微限通塞，恻隐仁者心。瓮余不尽酒，膝有无声琴。圣贤两寂寞，眇眇独开襟。",
        "object_id": "c64edbb6-04bf-4e6d-bc04-8cd4f0e0df72"
    },
    {
        "title": "故武卫将军挽歌三首 三",
        "author": "杜甫",
        "content": "哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。",
        "object_id": "e7d5c37f-03d1-4795-a503-3461c7c43c7b"
    },
    {
        "title": "奉荅岑参补阙见赠",
        "author": "杜甫",
        "content": "窈窕清禁闼，罢朝归不同。君随丞相后，我往日华东。冉冉柳枝碧，娟娟花蘂红。故人得佳句，独赠白头翁。",
        "object_id": "2503d099-6e39-4c1e-bf86-cd84c0e61d85"
    },
    {
        "title": "三绝句 一",
        "author": "杜甫",
        "content": "楸树馨香倚钓矶，斩新花蘂未应飞。不如醉里风吹尽，可忍醒时雨打稀。",
        "object_id": "87ac0c18-5dc2-4a90-88f7-bbabb262d585"
    },
    {
        "title": "题忠州龙兴寺所居院壁",
        "author": "杜甫",
        "content": "忠州三峡内，井邑聚云根。小市常争米，孤城早闭门。空看过客泪，莫觅主人恩。淹泊仍愁虎，深居赖独园。",
        "object_id": "ddcca940-28ef-4cc4-b493-d692dc423aee"
    },
    {
        "title": "秋雨叹三首 二",
        "author": "杜甫",
        "content": "阑风长雨（一作“东风细雨”）秋纷纷，四海（一作“万里”）八荒同一云。去马来牛不复辨，浊泾清渭何当分。禾（一作“木”）头生耳黍穗黑，农夫田妇（一作“父”）无消息。城中斗米换（一作“抱”）衾裯，相许宁论两相直。",
        "object_id": "92fa6241-0397-448c-8a97-27f659ef9dd9"
    },
    {
        "title": "夔州歌十绝句 二",
        "author": "杜甫",
        "content": "白帝夔州各异城，蜀江楚峡混殊名。英雄割据非天意，霸主幷吞在物情。",
        "object_id": "b68078cf-e7db-43e9-b6d8-48cbdf5c09cc"
    },
    {
        "title": "泛溪",
        "author": "杜甫",
        "content": "落景下高堂，进州泛回溪。谁谓筑居小，未尽乔木西。远郊信荒僻，秋色有余凄。练练峰上雪，纤纤云表霓。童戏左右岸，罟弋毕提携。翻倒荷芰乱，指挥径路迷。得鱼已割鳞，采藕不洗泥。人情逐鲜美，物贱事已睽。吾邨蔼暝姿，异舍鸡亦栖。萧条欲何适，出处无可齐。衣上见新月，霜中登故畦。浊醪自初熟，东城多鼓鼙。",
        "object_id": "1e1b60ee-3d4e-4551-b39e-44195638c9bb"
    },
    {
        "title": "奉送苏州李二十五长史丈之任",
        "author": "杜甫",
        "content": "星坼台衡地，曾为人所怜。公侯终必复，经术昔相传。食德见从事，克家何妙年。一毛生凤穴，三尺献龙泉。赤壁浮春暮，姑苏落海边。客间头最白，惆怅此离筵。",
        "object_id": "17454a63-af1d-4f71-97c9-55eba184d068"
    },
    {
        "title": "送路六侍御入朝",
        "author": "杜甫",
        "content": "童稚情亲四十年，中间消息两茫然。更为后会知何地，忽漫相逢是别筵。不分桃花红胜锦，生憎柳絮白于绵。剑南春色还无赖，触忤愁人到酒边。",
        "object_id": "2a3b9a26-f709-4ea8-a717-29545fb55d61"
    },
    {
        "title": "伤春五首 一",
        "author": "杜甫",
        "content": "天下兵虽满，春光日自浓。西京疲百战，北阙任群凶。关塞三千里，烟花一万重。蒙尘清路急，御宿且谁供。殷复前王道，周迁旧国容。蓬莱足云气，应合总从龙。",
        "object_id": "cf81140d-3582-401f-a17d-87607f23ac91"
    },
    {
        "title": "复愁十二首 十二",
        "author": "杜甫",
        "content": "病减诗仍拙，吟多意有余。莫看江总老，犹被赏时鱼。",
        "object_id": "c6b2608c-7a2c-40cf-9d74-c3d9a95e6ba9"
    },
    {
        "title": "览柏中允兼子侄数人除官制词因述父子兄弟四美载歌丝纶",
        "author": "杜甫",
        "content": "纷然丧乱际，见此忠孝门。蜀中寇亦甚，柏氏功弥存。深诚补王室，戮力自元昆。三止锦江沸，独清玉垒昏。高名入竹帛，新渥照乾坤。子弟先卒伍，芝兰叠玙璠。同心注师律，洒血在戎轩。丝纶实具载，绂冕已殊恩。奉公举骨肉，诛叛经寒温。金甲雪犹冻，朱旗尘不翻。每闻战场说，歘激懦气奔。圣主国多盗，贤臣官则尊。方当节钺用，必绝祲沴根。吾病日回首，云台谁再论。作歌挹盛事，推毂期孤骞。",
        "object_id": "4a61c679-137e-47fb-a94c-dc41ff685ab9"
    },
    {
        "title": "过南邻朱山人水亭",
        "author": "杜甫",
        "content": "相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。",
        "object_id": "6299dbfa-43e4-4d45-bb02-83f765e3ea33"
    },
    {
        "title": "送韩十四江东觐省",
        "author": "杜甫",
        "content": "兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转，白马江寒树影稀。此别应须各努力，故乡犹恐未同归。",
        "object_id": "ca2f43ed-1561-4022-b525-b92b76402740"
    },
    {
        "title": "巫峡敝庐奉赠侍御四舅别之澧朗",
        "author": "杜甫",
        "content": "江城秋日落，山鬼闭门中。行李淹吾舅，诛茅问老翁。赤眉犹世乱，青眼只途穷。传语桃源客，人今出处同。",
        "object_id": "0c7375da-6cc8-4663-8397-1f4497397a18"
    },
    {
        "title": "三绝句 二",
        "author": "杜甫",
        "content": "门外鸬鹚去不来，沙头忽见眼相猜。自今已后知人意，一日须来一百回。",
        "object_id": "1845dbc5-ff20-4c9c-9394-7781f94aaef9"
    },
    {
        "title": "赠王二十四侍御契四十韵",
        "author": "杜甫",
        "content": "往往虽相见，飘飘愧此身。不关轻绂冕，俱是避风尘。一别星桥夜，三移斗柄春。败亡非赤壁，奔走为黄巾。子去何潇洒，余藏异隐沦。书成无过雁，衣故有县鹑。恐惧行装数，伶俜卧疾频。晓莺工迸泪，秋月解伤神。会面嗟黧黑，含凄话苦辛。接舆还入楚，王粲不归秦。锦里残丹灶，花溪得钓纶。消中祗自惜，晚起索谁亲。伏柱闻周史，乘槎有汉臣。鸳鸿不易狎，龙虎未宜驯。客则挂冠至，交非倾盖新。由来意气合，直取性情真。浪迹同生死，无心耻贱贫。偶然存蔗芋，幸各对松筠。麤饭依他日，穷愁怪此辰。女长裁褐稳，男大卷书匀。漰口江如练，蚕崖雪似银。名园当翠𪩘，野棹没青蘋。屡喜王侯宅，时邀江海人。追随不觉晚，款曲动弥旬。但使芝兰秀，何烦栋宇邻。山阳无俗物，郑驿正留宾。出入并鞍马，光辉参席珍。重游先主庙，更历少城闉。石镜通幽魄，琴台隐绛唇。送终惟粪土，结爱独荆榛。置酒高林下，观碁积水滨。区区甘累趼，稍稍息劳筋。网聚粘圆鲫，丝繁煮细莼。长歌敲柳瘿，小睡凭藤轮。农月须知课，田家敢忘勤。浮生难去食，良会惜清晨。列国兵戈暗，今王德教淳。要闻除䝟貐，休作画麒麟。洗眼看轻薄，虚怀任屈伸。莫令胶漆地，万古重雷陈。",
        "object_id": "59f7c852-316a-4a45-838a-923df108a993"
    },
    {
        "title": "旅夜书怀",
        "author": "杜甫",
        "content": "细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。",
        "object_id": "f96506ea-e8ac-47e0-a0a6-ccd306e56645"
    },
    {
        "title": "暮春题瀼西新赁草屋五首 五",
        "author": "杜甫",
        "content": "欲陈济世策，已老尚书郎。未息豺虎鬬，空惭鸳鹭行。时危人事急，风逆羽毛伤。落日悲江汉，中宵泪满床。",
        "object_id": "8393ea07-5a6e-4f70-892c-8130b54b519e"
    },
    {
        "title": "将适吴楚留别章使君留后兼幕府诸公得柳字",
        "author": "杜甫",
        "content": "我来入蜀门，岁月亦已久。岂惟长儿童，自觉成老丑。常恐性坦率，失身为杯酒。近辞痛饮徒，折节万夫后。昔如纵壑鱼，今如丧家狗。既无游方恋，行止复何有。相逢半新故，取别随薄厚。不意青草湖，扁舟落吾手。眷眷章梓州，开筵俯高柳。楼前出骑马，帐下罗宾友。健儿簸红旗，此乐或难朽。日车隐昆仑，鸟雀噪户牖。波涛未足畏，三峡徒雷吼。所忧盗贼多，重见衣冠走。中原消息断，黄屋今安否。终作适荆蛮，安排用庄叟。随云拜东皇，挂席上南斗。有使即寄书，无使长回首。",
        "object_id": "ea100f9a-3504-4a7d-844c-c23ba23f364b"
    },
    {
        "title": "暮春江陵送马大卿公恩命追赴阙下",
        "author": "杜甫",
        "content": "自古求忠孝，名家信有之。吾贤富才术，此道未磷缁。玉府标孤映，霜蹄去不疑。激扬音韵彻，籍甚众多推。潘陆应同调，孙吴亦异时。北辰征事业，南纪赴恩私。卿月升金掌，王春度玉墀。熏风行应律，湛露即歌诗。天意高难问，人情老易悲。尊前江汉阔，后会且深期。",
        "object_id": "1fd0c2d9-0382-4b51-a19f-8361be58a31d"
    },
    {
        "title": "次空灵岸",
        "author": "杜甫",
        "content": "沄沄逆素浪，落落展清眺。幸有舟檝迟，得尽所历妙。空灵霞石峻，枫栝隐奔峭。青春犹无私，白日亦偏照。可使营吾居，终焉托长啸。毒瘴未足忧，兵戈满边徼。向者留遗恨，耻为达人诮。回帆凯赏延，佳处领其要。",
        "object_id": "19d92ae8-fd5a-407d-b235-7cdca38e1ca5"
    },
    {
        "title": "狂歌行赠四兄",
        "author": "杜甫",
        "content": "与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾蹋晓日。男啼女哭莫我知，身上须缯腹中实。今年思我来嘉州，嘉州酒重花绕楼。楼头吃酒楼下卧，长歌短咏还相酬。四时八节还拘礼，女拜弟妻男拜弟。幅巾鞶带不挂身，头脂足垢何曾洗。吾兄吾兄巢许伦，一生喜怒长任真。",
        "object_id": "21009cf8-00ea-4825-a9a4-87bccedba515"
    },
    {
        "title": "花底",
        "author": "杜甫",
        "content": "紫萼扶千蘂，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。",
        "object_id": "fe45650e-1ae7-4cbd-8106-ba3c09edefeb"
    },
    {
        "title": "送许八拾遗归江宁觐省甫昔时尝客游此县于许生处乞瓦棺寺维摩图样志诸篇末",
        "author": "杜甫",
        "content": "诏许辞中禁，慈颜赴北堂。圣朝新孝理，祖席倍辉光。内帛擎偏重，宫衣着更香。淮阴清夜驿，京口渡江航。春隔鸡人昼，秋期燕子凉。赐书夸父老，寿酒乐城隍。看画曾饥渴，追踪恨淼茫。虎头金粟影，神妙独难忘。",
        "object_id": "b14af996-a066-4cff-8903-35e2d658155a"
    },
    {
        "title": "除架",
        "author": "杜甫",
        "content": "束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。",
        "object_id": "eacfad64-4b0a-461d-9f76-5ae2a1558ab7"
    },
    {
        "title": "夔州歌十绝句 三",
        "author": "杜甫",
        "content": "群雄竞起问前朝，王者无外见今朝。比讶渔阳结怨恨，元听舜日旧箫韶。",
        "object_id": "6bb4b66d-fcae-4e98-ae5f-ae24d533e9fe"
    },
    {
        "title": "承闻河北诸道节度入朝欢喜口号绝句十二首 一",
        "author": "杜甫",
        "content": "禄山作逆降天诛，更有思明亦已无。汹汹人寰犹不定，时时鬬战欲何须。",
        "object_id": "354d67cf-c1a3-4f2a-baba-0842ab66c099"
    },
    {
        "title": "题壁画马歌",
        "author": "杜甫",
        "content": "韦侯别我有所适，知我怜君画无敌。戏拈秃笔埽骅骝，歘见骐驎出东壁。一匹龁草一匹嘶，坐看千里当霜蹄。时危安得真致此，与人同生亦同死。",
        "object_id": "2cb04222-21b9-4866-91a1-7426027b5fa6"
    },
    {
        "title": "十月一日",
        "author": "杜甫",
        "content": "有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。",
        "object_id": "f359eb2d-3671-4965-b5fe-aff74c5291ae"
    },
    {
        "title": "郑典设自施州归",
        "author": "杜甫",
        "content": "吾怜荥阳秀，冒暑初有适。名贤慎所出，不肯妄行役。旅兹殊俗远，竟以屡空迫。南谒裴施州，气合无险僻。攀援悬根木，登顿入天石。青山自一川，城郭洗忧戚。听子话此邦，令我心悦怿。其俗则纯朴，不知有主客。温温诸侯门，礼亦如古昔。敕厨倍常羞，杯盘颇狼藉。时虽属丧乱，事贵赏匹敌。中宵惬良会，裴郑非远戚。群书一万卷，博涉供务隙。他日辱银钩，森疏见矛戟。倒屣喜旋归，画地求所历。乃闻风土质，又重田畴辟。刺史似寇恂，列郡宜竞惜。北风吹瘴疠，羸老思散策。渚拂蒹葭塞，峤穿萝茑幂。此身仗儿仆，高兴潜有激。孟冬方首路，强饭取崖壁。叹尔疲驽骀，汗沟血不赤。终然备外饰，驾驭何所益。我有平肩舆，前途犹准的。翩翩入鸟道，庶脱蹉跌厄。",
        "object_id": "5c676620-1448-4ee7-815d-35512077d8ad"
    },
    {
        "title": "江阁卧病走笔寄呈崔卢两侍御",
        "author": "杜甫",
        "content": "客子庖厨薄，江楼枕席清。衰年病祗瘦，长夏想为情。滑忆雕胡饭，香闻锦带羹。溜匙兼暖腹，谁欲致杯罂。",
        "object_id": "6e3f5313-7c69-4bfb-9be8-4cf31afd0f12"
    },
    {
        "title": "官定后戏赠",
        "author": "杜甫",
        "content": "不作河西尉，凄凉为折腰。老夫怕趋走，率府且逍遥。耽酒须微禄，狂歌托圣朝。故山归兴尽，回首向风飙。",
        "object_id": "93422ee0-895d-4778-a7f1-269cedb9bb6b"
    },
    {
        "title": "秋雨叹三首 三",
        "author": "杜甫",
        "content": "长安布衣谁比数，反鏁衡门守环堵。老夫不出长蓬蒿，穉子无忧走（一作“奏”）风雨。雨声飕飕催早寒，胡雁翅湿高飞难。秋来未曾（一作“省”）见白日，埿污后（一作“厚”）土何时干？",
        "object_id": "9c725632-fe02-4fc7-b443-9410da36c7e5"
    },
    {
        "title": "恨别",
        "author": "杜甫",
        "content": "洛城一别四千里，胡骑长驱五六年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜，司徒急为破幽燕。",
        "object_id": "3c24608f-08a4-440f-8401-1c253732f4fc"
    },
    {
        "title": "泛江送客",
        "author": "杜甫",
        "content": "二月频送客，东津江欲平。烟花山际重，舟楫浪前轻。泪逐劝杯下，愁连吹笛生。离筵不隔日，那得易为情。",
        "object_id": "ce481d03-508e-4392-95f6-06ff82d8bb3c"
    },
    {
        "title": "晴二首 二",
        "author": "杜甫",
        "content": "啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。",
        "object_id": "9135c693-7ee5-4872-b911-523cb07e9953"
    },
    {
        "title": "听杨氏歌",
        "author": "杜甫",
        "content": "佳人绝代歌，独立发皓齿。满堂惨不乐，响下清虚里。江城带素月，况乃清夜起。老夫悲暮年，壮士泪如水。玉杯久寂寞，金管迷宫征。勿云听者疲，愚智心尽死。古来杰出士，岂待一知己。吾闻昔秦青，倾侧天下耳。",
        "object_id": "7bbfc188-31b0-4e94-99b9-7622a821b815"
    },
    {
        "title": "酬高使君相赠",
        "author": "杜甫",
        "content": "古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。",
        "object_id": "41618e63-3f2a-45a9-972c-ba4b9b30b256"
    },
    {
        "title": "伤春五首 二",
        "author": "杜甫",
        "content": "莺入新年语，花开满故枝。天青风卷幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。",
        "object_id": "49d2767d-7281-4df2-ba8f-36276d5928e4"
    },
    {
        "title": "徒步归行",
        "author": "杜甫",
        "content": "明公壮年值时危，经济实藉英雄姿。国之社稷今若是，武定祸乱非公谁。凤翔千官且饱饭，衣马不复能轻肥。青袍朝士最困者，白头拾遗徒步归。人生交契无老少，论交何必先同调。妻子山中哭向天，须公枥上追风骠。",
        "object_id": "800f5d12-980c-463a-acbd-4b6d675ac93d"
    },
    {
        "title": "承闻河北诸道节度入朝欢喜口号绝句十二首 二",
        "author": "杜甫",
        "content": "社稷苍生计必安，蛮夷杂种错相干。周宣汉武今王是，孝子忠臣后代看。",
        "object_id": "8a2e05d0-fefd-4db6-9e0c-8debd1a00056"
    },
    {
        "title": "孟冬",
        "author": "杜甫",
        "content": "殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。",
        "object_id": "e2964fb5-3402-47eb-875d-39a3c362aa45"
    },
    {
        "title": "奉送十七舅下邵桂",
        "author": "杜甫",
        "content": "绝域三冬暮，浮生一病身。感深辞舅氏，别后见何人。飘缈苍梧帝，推迁孟母邻。昏昏阻云水，侧望苦伤神。",
        "object_id": "151ea59e-59ce-4a29-bdfa-26448921b811"
    },
    {
        "title": "寄董卿嘉荣十韵",
        "author": "杜甫",
        "content": "闻道君牙帐，防秋近赤霄。下临千雪岭，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高天忆射雕。云台画形像，皆为扫氛妖。",
        "object_id": "34493244-b343-4762-b07b-f9c0110926ea"
    },
    {
        "title": "园",
        "author": "杜甫",
        "content": "仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。",
        "object_id": "b42248d6-0235-4179-ab4a-2b708eff1301"
    },
    {
        "title": "柴门",
        "author": "杜甫",
        "content": "孤舟登瀼西，回首望两崖。东城干旱天，其气如焚柴。长影没窈窕，余光散唅呀。大江蟠嵌根，归海成一家。下冲割坤轴，竦壁攒镆铘。萧飒洒秋色，氛昏霾日车。峡门自此始，最窄容浮查。禹功翊造化，疏凿就攲斜。巨渠决太古，众水为长蛇。风烟渺吴蜀，舟楫通盐麻。我今远游子，飘转混泥沙。万物附本性，约身不愿奢。茅栋盖一床，清池有余花。浊醪与脱粟，在眼无咨嗟。山荒人民少，地僻日夕佳。贫病固其常，富贵任生涯。老于干戈际，宅幸蓬荜遮。石乱上云气，杉清延月华。赏妍又分外，理惬夫何夸。足了垂白年，敢居高士差。书此豁平昔，回首犹暮霞。",
        "object_id": "ae472a2c-7977-4ed6-a893-7ef7c3136666"
    },
    {
        "title": "暮春陪李尚书李中丞过郑监湖亭泛舟",
        "author": "杜甫",
        "content": "海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。",
        "object_id": "ac88cc63-7c2c-472f-b65e-3c357334b0fd"
    },
    {
        "title": "逃难",
        "author": "杜甫",
        "content": "五十头白翁，南北逃世难。疏布缠枯骨，奔走苦不暖。已衰病方入，四海一涂炭。乾坤万里内，莫见容身畔。妻孥复随我，回首共悲欢。故国莽丘墟，邻里各分散。归路从此迷，涕尽湘江岸。",
        "object_id": "e39196f1-babc-4cb4-9bad-92f4006f6d36"
    },
    {
        "title": "柳边",
        "author": "杜甫",
        "content": "只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。",
        "object_id": "c06c6f1d-b88f-4169-8df1-6aea35110ec1"
    },
    {
        "title": "因许八奉寄江宁旻上人",
        "author": "杜甫",
        "content": "不见旻公三十年，对书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。",
        "object_id": "8330e313-8085-4cb6-aff2-ae060be0427f"
    },
    {
        "title": "废畦",
        "author": "杜甫",
        "content": "秋蔬拥霜露，岂敢惜凋残。暮景数枝叶，天风吹汝寒。绿霑泥滓尽，香与岁时阑。生意春如昨，悲君白玉盘。",
        "object_id": "0c72700e-23a9-4717-b52c-843621c092f1"
    },
    {
        "title": "夔州歌十绝句 四",
        "author": "杜甫",
        "content": "赤甲白盐俱刺天，闾阎缭绕接山巅。枫林橘树丹青合，复道重楼锦绣悬。",
        "object_id": "7d804266-6776-4385-b2af-14af2b649671"
    },
    {
        "title": "前出塞九首 一",
        "author": "杜甫",
        "content": "戚戚去故里，悠悠赴交河。公家有程期，亡命婴祸罗。君已富士境，开边一何多。弃绝父母恩，吞声行负戈。",
        "object_id": "b7464f5a-53ed-4e78-92b9-331f0c5a39e9"
    },
    {
        "title": "潭州送韦员外牧韶州",
        "author": "杜甫",
        "content": "炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。",
        "object_id": "3a50da07-221c-4d47-848f-5bc81a0644b8"
    },
    {
        "title": "九日蓝田崔氏庄",
        "author": "杜甫",
        "content": "老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。",
        "object_id": "3a06af16-eafc-421a-b261-97245ef0dbf5"
    },
    {
        "title": "三绝句 三",
        "author": "杜甫",
        "content": "无数春笋满林生，柴门密掩断人行。会须上番看成竹，客至从嗔不出迎。",
        "object_id": "27e9b2c5-664f-49fb-b6c2-a56c2085c232"
    },
    {
        "title": "上牛头寺",
        "author": "杜甫",
        "content": "青山意不尽，衮衮上牛头。无复能拘碍，真成浪出游。花浓春寺静，竹细野池幽。何处莺啼切，移时独未休。",
        "object_id": "a0a4bf94-c1b4-45fa-98bc-26705d77a88a"
    },
    {
        "title": "伤春五首 三",
        "author": "杜甫",
        "content": "日月还相鬬，星辰屡合围。不成诛执法，焉得变危机。大角缠兵气，钩陈出帝畿。烟尘昏御道，耆旧把天衣。行在诸军阙，来朝大将稀。贤多隐屠钓，王肯载同归。",
        "object_id": "5bd8927c-c929-4a2d-98d9-d6c31a8a8378"
    },
    {
        "title": "别常征君",
        "author": "杜甫",
        "content": "儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。",
        "object_id": "a08a9f3c-8345-4aa6-b0ee-ac8be76a1d93"
    },
    {
        "title": "叹庭前甘菊花",
        "author": "杜甫",
        "content": "檐前甘菊移时晚，青蘂重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。",
        "object_id": "a0da6bc2-f1d1-468f-885f-4b515398106b"
    },
    {
        "title": "戏题画山水图歌",
        "author": "杜甫",
        "content": "十日画一水，五日画一石。能事不受相促迫，王宰始肯留真迹。壮哉昆仑方壶图，挂君高堂之素壁。巴陵洞庭日本东，赤岸水与银河通，中有云气随飞龙。舟人渔子入浦溆，山木尽亚洪涛风。尤工远势古莫比，咫尺应须论万里。焉得幷州快剪刀，剪取吴松半江水。",
        "object_id": "ae1c6979-d71b-48ab-b50d-9a9a210ec4c9"
    },
    {
        "title": "宿花石戍",
        "author": "杜甫",
        "content": "午辞空灵岑，夕得花石戍。岸疏开辟水，木杂今古树。地蒸南风盛，春热西日暮。四序本平分，气候何回互。茫茫天造间，理乱岂恒数。系舟盘藤轮，策杖古樵路。罢人不在村，野圃泉自注。柴扉虽芜没，农器尚牢固。山东残逆气，吴楚守王度。谁能扣君门，下令减征赋。",
        "object_id": "b7973452-0af7-431c-9b72-bd4b5e391ab0"
    },
    {
        "title": "竖子至",
        "author": "杜甫",
        "content": "樝梨且缀碧，梅杏半传黄。小子幽园至，轻笼熟柰香。山风犹满把，野露及新尝。欲寄江湖客，提携日月长。",
        "object_id": "1884cc1c-33fb-4783-bff3-557671719651"
    },
    {
        "title": "承闻河北诸道节度入朝欢喜口号绝句十二首 三",
        "author": "杜甫",
        "content": "喧喧道路多歌谣，河北将军尽入朝。始是乾坤王室正，却交江汉客魂销。",
        "object_id": "49b64c40-738b-4939-b39b-ba1edf4542d1"
    },
    {
        "title": "雨",
        "author": "杜甫",
        "content": "始贺天休雨，还嗟地出雷。骤看浮峡过，密作渡江来。牛马行无色，蛟龙鬬不开。干戈盛阴气，未必自阳台。",
        "object_id": "6a5b10a8-04af-4ffb-bf0e-53e2b12b3275"
    },
    {
        "title": "冬至",
        "author": "杜甫",
        "content": "年年至日长为客，忽忽穷愁泥杀人。江上形容吾独老，天边风俗自相亲。杖蓼雪后临丹壑，鸣玉朝来散紫宸。心折此时无一寸，路迷何处见三秦。",
        "object_id": "61b2f98c-604f-4705-9a4e-0c931115db82"
    },
    {
        "title": "贻华阳柳少府",
        "author": "杜甫",
        "content": "系马乔木间，问人野寺门。柳侯披衣笑，见我颜色温。并坐石下堂，俛视大江奔。火云洗月露，绝壁上朝暾。自非晓相访，触热生病根。南方六七月，出入异中原。老少多暍死，汗逾水浆翻。俊才得之子，筋力不辞烦。指挥当世事，语及戎马存。涕泪溅我裳，悲气排帝阍。郁陶抱长策，义仗知者论。吾衰卧江汉，但愧识玙璠。文章一小技，于道未为尊。起予幸斑白，因是托子孙。俱客古信州，结庐依毁垣。相去四五里，径微山叶繁。时危挹佳士，况免军旅喧。醉从赵女舞，歌鼓秦人盆。子壮顾我伤，我驩兼泪痕。余生如过鸟，故里今空邨。",
        "object_id": "70cfbaa0-6ea5-4a6a-a6ac-0e8bbfd8413c"
    },
    {
        "title": "荆南兵马使太常卿赵公大食刀歌",
        "author": "杜甫",
        "content": "太常楼船声嗷嘈，问兵刮寇趋下牢。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木怒号，冰翼雪澹伤哀猱。镌错碧罂䴙鹈膏，铓锷已莹虚秋涛。鬼物撇捩辞坑壕，苍水使者扪赤条。龙伯国人罢钓鳌，芮公回首颜色劳。分阃救世用贤豪，赵公玉立高歌起。揽环结佩相终始，万岁持之护天子。得君乱丝与君理，蜀江如线如针水。荆岑弹丸心未已，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳，不似长剑须天倚。吁嗟光禄英雄弭，大食宝刀聊可比。丹青宛转麒麟里，光芒六合无泥滓。",
        "object_id": "0cc77a07-c1db-4875-9e12-9574e51aab15"
    },
    {
        "title": "夕烽",
        "author": "杜甫",
        "content": "夕峰来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。",
        "object_id": "71db67d2-6d13-444d-9ef4-0f7e1ef35d97"
    },
    {
        "title": "寄贺兰铦",
        "author": "杜甫",
        "content": "朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。",
        "object_id": "08787c29-8c27-4e9a-b66a-b499586d2b82"
    },
    {
        "title": "草堂即事",
        "author": "杜甫",
        "content": "荒村建子月，独树老夫家。雾里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。",
        "object_id": "f12c6cd1-db69-4d70-abde-f8fa28cb597d"
    },
    {
        "title": "前出塞九首 二",
        "author": "杜甫",
        "content": "出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。",
        "object_id": "c95e1e06-9ca3-46b0-9a8b-f5673b9c7e7d"
    },
    {
        "title": "棕拂子",
        "author": "杜甫",
        "content": "棕拂且薄陋，岂知身效能。不堪代白羽，有足除苍蝇。荧荧金错刀，擢擢朱丝蝇。非独颜色好，亦用顾盼称。吾老抱疾病，家贫卧炎蒸。咂肤倦扑灭，赖尔甘服膺。物微世竞弃，义在谁肯征。三岁清秋至，未敢阙缄藤。",
        "object_id": "704494b5-291d-4f04-a07c-ac2a0c754edc"
    },
    {
        "title": "戏为六绝句 一",
        "author": "杜甫",
        "content": "庾信文章老更成，凌云健笔意纵横。今人嗤点流传赋，不觉前贤畏后生。",
        "object_id": "db0b8b88-0632-4a98-b864-bf722b7814e6"
    },
    {
        "title": "寄司马山人十二韵",
        "author": "杜甫",
        "content": "关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲𫐘轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。",
        "object_id": "9340f8a2-3051-48fd-b8a5-09a2669f722b"
    },
    {
        "title": "玉华宫",
        "author": "杜甫",
        "content": "溪回松风长，苍鼠窜古瓦。不知何王殿，遗构绝壁下。阴房鬼火青，坏道哀湍泻。万籁真笙竽，秋色正萧洒。美人为黄土，况乃粉黛假。当时侍金舆，故物独石马。忧来藉草坐，浩歌泪盈把。冉冉征途间，谁是长年者。",
        "object_id": "cb457f4a-a49c-46cc-becf-d4419d617b79"
    },
    {
        "title": "送覃二判官",
        "author": "杜甫",
        "content": "先帝弓剑远，小臣余此生。蹉跎病江汉，不复谒承明。饯尔白头日，永怀丹凤城。迟迟恋屈宋，渺渺卧荆衡。魂断航舸失，天寒沙水清。肺肝若稍愈，亦上赤霄行。",
        "object_id": "e8d93d2a-44ab-43e6-9ba9-bbc9842ccd8f"
    },
    {
        "title": "寄高适",
        "author": "杜甫",
        "content": "楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。",
        "object_id": "936e5e7b-7a5d-4e5c-b021-cd3079c05b6a"
    },
    {
        "title": "夔州歌十绝句 五",
        "author": "杜甫",
        "content": "瀼东瀼西一万家，江北江南春冬花。背飞鹤子遗琼蘂，相趁凫雏入蒋牙。",
        "object_id": "c1c10dd3-d477-42a4-b40d-1f97cc3371a8"
    },
    {
        "title": "题李尊师松树障子歌",
        "author": "杜甫",
        "content": "老夫清晨梳白头，玄都道士来相访。握发呼儿延入户，手提新画青松障。障子松林静杳冥，凭轩忽若无丹青。阴崖却承霜雪干，偃盖反走虬龙形。老夫平生好奇古，对此兴与精灵聚。已知仙客意相亲，更觉良工心独苦。松下丈人巾屦同，偶坐似是商山翁。怅望聊歌紫芝曲，时危惨淡来悲风。",
        "object_id": "8488fbf4-2bde-444f-b639-a3324e23b23c"
    },
    {
        "title": "早发",
        "author": "杜甫",
        "content": "有求常百虑，斯文亦吾病。以兹朋故多，穷老驱驰幷。早行篙师怠，席挂风不正。昔人戒垂堂，今则奚奔命。涛翻黑蛟跃，日山黄雾映。烦促瘴岂侵，颓倚睡未醒。仆夫问盥栉，暮颜腼青镜。随意簪葛巾，仰惭林花盛。侧闻夜来寇，幸喜囊中净。艰危作远客，干请伤直性。薇蕨饿首阳，粟马资历聘。贱子欲适从，疑误此二柄。",
        "object_id": "1100cc25-0c98-41cd-ba29-9d042906fbc7"
    },
    {
        "title": "崔氏东山草堂",
        "author": "杜甫",
        "content": "爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鸦谷口栗，饭煮青泥坊底芹。何为西庄王给事，柴门空闭鏁松筠。",
        "object_id": "0c4c451c-c3be-4ded-8d6d-83ae2210a157"
    },
    {
        "title": "至德二载甫自京金光门出问道归凤翔乾元初从左拾遗移华州掾与亲故别因出此门有悲往事",
        "author": "杜甫",
        "content": "此道昔归顺，西郊胡正繁。至今残破胆，应有未招魂。近得归京邑，移官岂至尊。无才日衰老，驻马望千门。",
        "object_id": "f88a6dbd-bf83-458c-b5e2-85fdd1ed98b2"
    },
    {
        "title": "望牛头寺",
        "author": "杜甫",
        "content": "牛头见鹤林，梯径绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。",
        "object_id": "370c5c28-2d1b-4142-a1c0-f65ed1dd3275"
    },
    {
        "title": "醉时歌",
        "author": "杜甫",
        "content": "诸公衮衮登台省，广文先生官独冷。甲第纷纷厌粱肉，广文先生饭不足。先生有道出羲皇，先生有才过屈宋。德尊一代常𫐘轲，名垂万古知何用。杜陵野客人更嗤，被褐短窄鬓如丝。日籴太仓五升米，时赴郑老同襟期。得钱即相觅，沽酒不复疑。忘形到尔汝，痛饮真吾师。清夜沈沈动春酌，灯前细雨檐花落。但觉高歌有鬼神，焉知饿死填沟壑。相如逸才亲涤器，子云识字终投阁。先生早赋归去来，石田茅屋荒苍苔。儒术于我何有哉，孔丘盗跖俱尘埃。不须闻此意惨怆，生前相遇且衔杯。",
        "object_id": "22ec1415-85ee-4aa1-8838-62aa3c9b66dd"
    },
    {
        "title": "月三首 一",
        "author": "杜甫",
        "content": "断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。",
        "object_id": "d3c23bd8-f03b-419f-aabe-bb56e2d8d5a6"
    },
    {
        "title": "奉送蜀州柏二别驾将中丞命赴江陵起居卫尚书太夫人因示从弟行军司马佐",
        "author": "杜甫",
        "content": "中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。",
        "object_id": "921df201-3eb0-44bb-b6b8-2d001fa71074"
    },
    {
        "title": "江阁对雨有怀行营裴二端公",
        "author": "杜甫",
        "content": "南纪风涛壮，阴晴屡不分。野流行地日，江入度山云。层阁凭雷殷，长空水面文。雨来铜柱北，应洗伏波军。",
        "object_id": "4661e4b6-82bb-4897-a21c-559468a25ca7"
    },
    {
        "title": "送窦九归成都",
        "author": "杜甫",
        "content": "文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。",
        "object_id": "f76dcec1-ab9d-432e-a10c-da58ae8ad0b1"
    },
    {
        "title": "桃竹杖引赠章留后",
        "author": "杜甫",
        "content": "江心蟠石生桃竹，苍波喷浸尺度足。斩根削皮如紫玉，江妃水仙惜不得。梓潼使君开一束，满堂宾客皆叹息。怜我老病赠两茎，出入爪甲铿有声。老夫复欲东南征，乘涛鼓枻白帝城。路幽必为鬼神夺，拔剑或与蛟龙争。重为告曰，杖兮！杖兮！尔之生也甚正直，慎勿见水踊跃学变化为龙。使我不得尔之扶持，灭迹于君山湖上之青峰。噫！风尘澒洞兮豺虎𫜪人，忽失双杖兮吾将曷从。",
        "object_id": "87600c40-eb40-430b-ac24-351551bbff5b"
    },
    {
        "title": "季夏送乡弟韶陪黄门从叔朝谒",
        "author": "杜甫",
        "content": "令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。",
        "object_id": "b4ffde4f-9b57-4829-848c-948b12846150"
    },
    {
        "title": "王兵马使二角鹰",
        "author": "杜甫",
        "content": "悲台萧飒石巃嵸，哀壑杈枒浩呼汹。中有万里之长江，回风滔日孤光动。角鹰翻倒壮士臂，将军玉帐轩翠气。二鹰猛脑徐侯穟，目如愁胡视天地。杉鸡竹兔不自惜，溪虎野羊俱辟易。韝上锋棱十二翮，将军勇锐与之敌。将军树勋起安西，昆仑虞泉入马蹄。白羽曾肉三狻猊，敢决岂不与之齐。荆南芮公得将军，亦如角鹰下翔云。恶鸟飞飞啄金屋，安得尔辈开其群，驱出六合枭鸾分。",
        "object_id": "3383ff3c-b6bf-44b6-900a-766acc558644"
    },
    {
        "title": "魏十四侍御就弊庐相别",
        "author": "杜甫",
        "content": "有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。",
        "object_id": "d9cb4b28-e916-4e05-bb3d-7f4c7cf0ca89"
    },
    {
        "title": "伤春五首 四",
        "author": "杜甫",
        "content": "再有朝廷乱，难知消息真。近传王在洛，复道使归秦。夺马悲公主，登车泣贵嫔。萧关迷北上，沧海欲东巡。敢料安危体，犹多老大臣。岂无嵇绍血，霑洒属车尘。",
        "object_id": "97239505-e2b5-49d0-aa4a-d3a91d939622"
    },
    {
        "title": "九成宫",
        "author": "杜甫",
        "content": "苍山入百里，崖断如杵臼。曾宫凭风回，岌嶪土囊口。立神扶栋梁，凿翠开户牖。其阳产灵芝，其阴宿牛斗。纷披长松倒，揭𡿗怪石走。哀猿啼一声，客泪迸林薮。荒哉隋家帝，制此今颓朽。向使国不亡，焉为巨唐有。虽无新增修，尚置官居守。巡非瑶水远，迹是雕墙后。我行属时危，仰望嗟叹久。天王守太白，驻马更搔首。",
        "object_id": "e35de5fa-807c-4891-8749-b2c83757c89a"
    },
    {
        "title": "小至",
        "author": "杜甫",
        "content": "天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。",
        "object_id": "73fad2cd-27f2-41c4-8a73-609a47cb7ca8"
    },
    {
        "title": "次晚洲",
        "author": "杜甫",
        "content": "参错云石稠，坡陀风涛壮。晚洲适知名，秀色固异状。櫂经垂猿把，身在度鸟上。摆浪散帙妨，危沙折花当。羁离暂愉悦，羸老反惆怅。中原未解兵，吾得终疏放。",
        "object_id": "bf50e425-add3-4619-9a08-19e391591cf7"
    },
    {
        "title": "秋笛",
        "author": "杜甫",
        "content": "清商欲尽奏，奏苦血霑衣。他日伤心极，征人白骨归。相逢恐恨过，故作发声微。不见秋云动，悲风稍稍飞。",
        "object_id": "964cf095-7893-4844-941b-9549a49cd3b1"
    },
    {
        "title": "戏为六绝句 二",
        "author": "杜甫",
        "content": "杨王卢骆当时体，轻薄为文哂未休。尔曹身与名俱灭，不废江河万古流。",
        "object_id": "33a67972-ca3d-4597-a45e-e6e1dd2623b4"
    },
    {
        "title": "黄河二首 一",
        "author": "杜甫",
        "content": "黄河北岸海西军，椎鼓鸣钟天下闻。铁马长鸣不知数，胡人高鼻动成群。",
        "object_id": "6aad28c5-dded-4c0c-884f-1c21d25854ef"
    },
    {
        "title": "示獠奴阿段",
        "author": "杜甫",
        "content": "山木苍苍落日曛，竹竿袅袅细泉分。郡人入夜争余沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。",
        "object_id": "0708f21e-7b95-47f4-9115-18c7f4904786"
    },
    {
        "title": "承闻河北诸道节度入朝欢喜口号绝句十二首 四",
        "author": "杜甫",
        "content": "不道诸公无表来，茫然庶事遣人猜。拥兵相学干戈锐，使者徒劳百万回。",
        "object_id": "6d4ea21d-8514-4a94-9303-c93b30773554"
    },
    {
        "title": "送灵州李判官",
        "author": "杜甫",
        "content": "犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。",
        "object_id": "5f2de4bc-ee96-4ec0-bed4-16541c2dd2c0"
    },
    {
        "title": "寄高三十五詹事",
        "author": "杜甫",
        "content": "安稳高詹事，兵戈久索居。时来如宦达，岁晚莫情疏。天上多鸿雁，池中足鲤鱼。相看过半百，不寄一行书。",
        "object_id": "450412bc-cbe8-4ed5-9f44-80257de60195"
    },
    {
        "title": "前出塞九首 三",
        "author": "杜甫",
        "content": "磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图骐驎，战骨当速朽。",
        "object_id": "db93335b-fb58-4e18-b7dc-a0f59a083af3"
    },
    {
        "title": "月三首 二",
        "author": "杜甫",
        "content": "并照巫山出，新窥楚水清。羁栖愁里见，二十四回明。必验升沈体，如知进退情。不违银汉落，亦伴玉绳横。",
        "object_id": "690ec16d-1c00-4f82-afe0-98e4dd46ead0"
    },
    {
        "title": "酬韦韶州见寄",
        "author": "杜甫",
        "content": "养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。",
        "object_id": "06503227-08cb-4d3e-aa95-9471d4f5b22f"
    },
    {
        "title": "寄杨五桂州谭",
        "author": "杜甫",
        "content": "五岭皆炎热，宜人独桂林。梅花万里外，雪片一冬深。闻此宽相忆，为邦复好音。江边送孙楚，远附白头吟。",
        "object_id": "19e1ce0c-fd4d-47e7-83e2-07c1891d5ee4"
    },
    {
        "title": "醉歌行",
        "author": "杜甫",
        "content": "陆机二十作文赋，汝更小年能缀文。总角草书又神速，世上儿子徒纷纷。骅骝作驹已汗血，鸷鸟举翮连青云。词源倒流三峡水，笔阵独埽千人军。只今年才十六七，射策军门期第一。旧穿杨叶真自知，暂蹶霜蹄未为失。偶然擢秀非难取，会是排风有毛质。汝身已见唾成珠，汝伯何由发如漆。春光澹沲秦东亭，渚蒲牙白水荇青。风吹客衣日杲杲，树搅离思花冥冥。酒尽沙头双玉缾，众宾皆醉我独醒。乃知贫贱别更苦，吞声踯躅涕泪零。",
        "object_id": "78a34aac-4478-4911-bafe-19658d500275"
    },
    {
        "title": "夔州歌十绝句 六",
        "author": "杜甫",
        "content": "东屯稻畦一百顷，北有涧水通青苗。晴浴狎鸥分处处，雨随神女下朝朝。",
        "object_id": "1977b41a-e00a-457f-a4f1-42ad9c18acb1"
    },
    {
        "title": "送十五弟侍御使蜀",
        "author": "杜甫",
        "content": "喜弟文章进，添余别兴牵。数杯巫峡酒，百丈内江船。未息豺狼鬬，空催犬马年。归朝多便道，搏击望秋天。",
        "object_id": "807194fc-963a-4171-94f7-0b8ade8d98b2"
    },
    {
        "title": "夏日杨长宁宅送崔侍御常正字入京",
        "author": "杜甫",
        "content": "醉酒扬雄宅，升堂子贱琴。不堪垂老鬓，还对欲分襟。天地西江远，星辰北斗深。乌台俯麟阁，长夏白头吟。",
        "object_id": "ab0c8118-d665-4dc1-be2b-901ae13395ed"
    },
    {
        "title": "对雪",
        "author": "杜甫",
        "content": "战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。",
        "object_id": "b5246cf9-130a-4cd8-afc5-ca0f33a16b32"
    },
    {
        "title": "上兜率寺",
        "author": "杜甫",
        "content": "兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘。白牛车远近，且欲上慈航。",
        "object_id": "c341f4ff-dc3d-43a5-acaa-3554bc604c89"
    },
    {
        "title": "秋野五首 一",
        "author": "杜甫",
        "content": "秋野日疏芜，寒江动碧虚。系舟蛮井络，卜宅楚村墟。枣熟从人打，葵荒欲自锄。盘餐老夫食，分减及溪鱼。",
        "object_id": "8e1e7b7e-1824-402a-8ef1-ada1b0490f58"
    },
    {
        "title": "戏为双松图歌",
        "author": "杜甫",
        "content": "天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝，白摧朽骨龙虎死。黑入太阴雷雨垂，松根胡僧憩寂寞。庞眉皓首无住着，偏袒右肩露双脚。叶里松子僧前落，韦侯韦侯数相见。我有一匹好东绢，重之不减锦绣段。已命拂拭光凌乱，请公放笔为直干。",
        "object_id": "7de7b248-dde5-44c1-a68d-b46cf13c62a5"
    },
    {
        "title": "火",
        "author": "杜甫",
        "content": "楚山经月火，大旱则斯举。旧俗烧蛟龙，惊惶致雷雨。爆嵌魑魅泣，崩冻岚阴昈。罗落沸百泓，根源皆万古。青林一灰烬，云气无处所。入夜殊赫然，新秋照牛女。风吹巨焰作，河櫂腾烟柱。势欲焚昆仑，光弥焮洲渚。腥至焦长蛇，声吼缠猛虎。神物已高飞，不见石与土。尔宁要谤讟，凭此近荧侮。薄关长吏忧，甚昧至精主。远迁谁扑灭，将恐及环堵。流汗卧江亭，更深气如缕。",
        "object_id": "ac0f88ac-e2a2-4251-b333-08f5d799cfeb"
    },
    {
        "title": "狄明府",
        "author": "杜甫",
        "content": "梁公曾孙我姨弟，不见十年官济济。大贤之后竟陵迟，浩荡古今同一体。比看叔伯四十人，有才无命百寮底。今者兄弟一百人，几人卓绝秉周礼。在汝更用文章为，长兄白眉复天启。汝门请从曾翁说，太后当朝多巧诋。狄公执政在末年，浊河终不污清济。国嗣初将付诸武，公独廷诤守丹陛。禁中决册请房陵，前朝长老皆流涕。太宗社稷一朝正，汉宫威仪重昭洗。时危始识不世才，谁谓荼苦甘如荠。汝曹又宜列土食，身使门户多旌棨。胡为漂泊岷汉间，干谒王侯颇历抵。况乃山高水有波，秋风萧萧露泥泥。虎之饥，下巉嵒。蛟之横，出清泚。早归来，黄土泥衣眼易眯。",
        "object_id": "397cb7f5-51a4-4897-8fe0-7dd40d1ab332"
    },
    {
        "title": "赠裴南部闻袁判官自来欲有按问",
        "author": "杜甫",
        "content": "尘满莱芜甑，堂横单父琴。人皆知饮水，公辈不偷金。梁狱书因上，秦台镜欲临。独醒时所嫉，群小谤能深。即出黄沙在，何须白发侵。使君传旧德，已见直绳心。",
        "object_id": "5312939e-9860-410f-b72b-da8477a2f370"
    },
    {
        "title": "徐九少尹见过",
        "author": "杜甫",
        "content": "晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蘂，欲发照江梅。",
        "object_id": "00a6e6c6-eba7-48b4-8d9d-f42df46815a6"
    },
    {
        "title": "伤春五首 五",
        "author": "杜甫",
        "content": "闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无中夜舞，谁忆大风歌。春色生烽燧，幽人泣薜萝。君臣重修德，犹足见时和。",
        "object_id": "d7bb9666-5122-4a9e-8fb6-404217f2db34"
    },
    {
        "title": "承闻河北诸道节度入朝欢喜口号绝句十二首 五",
        "author": "杜甫",
        "content": "鸣玉锵金尽正臣，修文偃武不无人。兴王会静妖氛气，圣寿宜过一万春。",
        "object_id": "2dc3fc21-0ada-4294-a6c2-f55679921fed"
    },
    {
        "title": "千秋节有感二首 一",
        "author": "杜甫",
        "content": "自罢千秋节，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独余哀。",
        "object_id": "e72f4403-6f48-473d-96d4-730900a4eb10"
    },
    {
        "title": "与严二郎奉礼别",
        "author": "杜甫",
        "content": "别君谁暖眼，将老病缠身。出涕同斜日，临风看去尘。商歌还入夜，巴俗自为邻。尚愧微躯在，遥闻盛礼新。山东群盗散，阙下受降频。诸将归应尽，题书报旅人。",
        "object_id": "ee3a2178-4382-4532-9f74-3c8fc5a8e629"
    },
    {
        "title": "路逢襄阳杨少府入城戏呈杨员外绾",
        "author": "杜甫",
        "content": "寄语杨员外，山寒少茯苓。归来稍喧暖，当为𣃁青冥。翻动神仙窟，封题鸟兽形。兼将老藤杖，扶汝醉初醒。",
        "object_id": "3de2b064-649b-4161-8ca5-6eef38ed7a13"
    },
    {
        "title": "黄河二首 二",
        "author": "杜甫",
        "content": "黄河西岸是吾蜀，欲须供给家无粟。愿驱众蔗戴君王，混一车书弃金玉。",
        "object_id": "1913f5e2-b937-40ac-ba4b-ea09007d13e1"
    },
    {
        "title": "羌村 一",
        "author": "杜甫",
        "content": "峥嵘赤云西，日脚下平地。柴门鸟雀噪，归客千里至。妻孥怪我在，惊定还拭泪。世乱遭飘荡，生还偶然遂。邻人满墙头，感叹亦歔欷。夜阑更秉烛，相对如梦寐。",
        "object_id": "872fd5bd-c6d8-4aef-bc03-85ac1550b561"
    },
    {
        "title": "前出塞九首 四",
        "author": "杜甫",
        "content": "送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。",
        "object_id": "253b667d-e9bb-44ec-8ea9-03e1d552d9a7"
    },
    {
        "title": "寄题江外草堂",
        "author": "杜甫",
        "content": "我生性放诞，雅欲逃自然。嗜酒爱风竹，卜居必林泉。遭乱到蜀江，卧疴遣所便。诛茅初一亩，广地方连延。经营上元始，断手宝应年。敢谋土木丽，自觉面势坚。台亭随高下，敞豁当清川。虽有会心侣，数能同钓船。干戈未偃息，安得酣歌眠。蛟龙无定窟，黄鹄摩苍天。古来达士志，宁受外物牵。顾惟鲁钝姿，岂识悔吝先。偶携老妻去，惨淡凌风烟。事迹无固必，幽贞愧双全。尚念四小松，蔓草易拘缠。霜骨不甚长，永为邻里怜。",
        "object_id": "0003f6ab-a650-4728-acf0-7d248dd3ca3c"
    },
    {
        "title": "送远",
        "author": "杜甫",
        "content": "带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。",
        "object_id": "65526803-d701-435f-8d19-9fd9c960080c"
    },
    {
        "title": "十二月一日三首 一",
        "author": "杜甫",
        "content": "今朝腊月春意动，云安县前江可怜。一声何处送书雁，百丈谁家上水船。未将梅蘂惊愁眼，要取楸花媚远天。明光起草人所羡，肺病几时朝日边。",
        "object_id": "c48a84c4-9481-4d6a-8f18-b7890f940d88"
    },
    {
        "title": "夔州歌十绝句 七",
        "author": "杜甫",
        "content": "蜀麻吴盐自古通，万斛之舟行若风。长年三老长歌里，白昼摊钱高浪中。",
        "object_id": "d102dbb2-b12f-474f-9a18-9bddbf511244"
    },
    {
        "title": "览物",
        "author": "杜甫",
        "content": "曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有余风土恶，几时回首一高歌。",
        "object_id": "32118e72-1998-4024-8b55-9748d737ff19"
    },
    {
        "title": "奉使崔都水翁下峡",
        "author": "杜甫",
        "content": "无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。",
        "object_id": "91177514-d91b-4944-b496-b0f269c71a11"
    },
    {
        "title": "逢唐兴刘主簿弟",
        "author": "杜甫",
        "content": "分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。",
        "object_id": "ddd6af5c-372e-4a0e-98bd-4a2c51c42b00"
    },
    {
        "title": "戏为六绝句 三",
        "author": "杜甫",
        "content": "从使卢王操翰墨，劣于汉魏近风骚。龙文虎脊皆君驭，历块过都见尔曹。",
        "object_id": "5b664d03-c089-40df-9909-16b9a0faea26"
    },
    {
        "title": "望兜率寺",
        "author": "杜甫",
        "content": "树密当山径，江深隔寺门。霏霏云气重，闪闪浪花翻。不复知天大，空余见佛尊。时应清盥罢，随喜给孤园。",
        "object_id": "390a0252-d484-4267-be3a-6326461d93cf"
    },
    {
        "title": "赠卫八处士",
        "author": "杜甫",
        "content": "人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问荅乃未已，儿女罗酒浆。夜雨剪春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。",
        "object_id": "6c7c45a6-c944-4ff3-aa99-f5cb0440436f"
    },
    {
        "title": "承闻河北诸道节度入朝欢喜口号绝句十二首 六",
        "author": "杜甫",
        "content": "英雄见事若通神，圣哲为心小一身。燕赵休矜出佳丽，宫闱不拟选才人。",
        "object_id": "c6edfec2-2a10-48fe-a955-e9b7e0088017"
    },
    {
        "title": "月三首 三",
        "author": "杜甫",
        "content": "万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。",
        "object_id": "1bb36fab-99c2-40f7-9f51-bba8dd59741e"
    },
    {
        "title": "七月三日亭午已后较热退晚加小凉稳睡有诗因论壮年乐事戏呈元二十一曹长",
        "author": "杜甫",
        "content": "今兹商用事，余热亦已末。衰年旅炎方，生意从此活。亭午减汗流，北邻耐人聒。晚风爽乌匼，筋力苏摧折。闭目逾十旬，大江不止渴。退藏恨雨师，健步闻旱魃。园蔬抱金玉，无以供采掇。密云虽聚散，徂暑终衰歇。前圣眘焚巫，武王亲救暍。阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。歘思红颜日，霜露冻阶闼。胡马挟雕弓，鸣弦不虚发。长鈚逐狡兔，突羽当满月。惆怅白头吟，萧条游侠窟。临轩望山阁，缥缈安可越。高人炼丹砂，未念将朽骨。少壮迹颇疏，欢乐曾倏忽。杖藜风尘际，老丑难翦拂。吾子得神仙，本是池中物。贱夫美一睡，烦促婴词笔。",
        "object_id": "f2413b7a-cfda-4d88-8c24-6684aa4bcf8a"
    },
    {
        "title": "和江陵宋大少府暮春雨后同诸公及舍弟宴书斋",
        "author": "杜甫",
        "content": "渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。",
        "object_id": "c7a83aed-b9e5-42f9-bd70-ac220655820d"
    },
    {
        "title": "月夜",
        "author": "杜甫",
        "content": "今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。",
        "object_id": "59c7eaa9-3c05-4857-8cff-10376706ccb9"
    },
    {
        "title": "王阆州筵奉酬十一舅惜别之作",
        "author": "杜甫",
        "content": "万壑树声满，千崖秋气高。浮舟出郡郭，别酒寄江涛。良会不复久，此生何太劳。穷愁但有骨，群盗尚如毛。吾舅惜分手，使君寒赠袍。沙头暮黄鸪，失侣自哀号。",
        "object_id": "4d27b426-ebfa-44d6-9574-86c1dfe83093"
    },
    {
        "title": "投简成华两县诸子",
        "author": "杜甫",
        "content": "赤县官曹拥材杰，软裘快马当冰雪。长安苦寒谁独悲，杜陵野老骨欲折。南山豆苗早荒秽，青门瓜地新冻裂。乡里儿童项领成，朝廷故旧礼数绝。自然弃掷与时异，况乃疏顽临事拙。饥卧动即向一旬，敝裘何啻联百结。君不见空墙日色晚，此老无声泪垂血。",
        "object_id": "09366fe4-04f9-4665-abc0-810b9a9c6720"
    },
    {
        "title": "韦讽录事宅观曹将军画马图",
        "author": "杜甫",
        "content": "国初已来画鞍马，神妙独数江都王。将军得名三十载，人间又见真乘黄。曾貌先帝照夜白，龙池十日飞霹雳。内府殷红马脑碗，倢伃传诏才人索。碗赐将军拜舞归，轻纨细绮相追飞。贵戚权门得笔迹，始觉屏障生光辉。昔日太宗拳毛䯄，近时郭家师子花。今之新图有二马，复令识者久叹嗟。此皆骑战一敌万，缟素漠漠开风沙。其余七匹亦殊绝，迥若寒空动烟雪。霜蹄蹴踏长楸间，马官厮养森成列。可怜九马争神骏，顾视清高气深稳。借问苦心爱者谁，后有韦讽前支遁。忆昔巡幸新丰宫，翠华拂天来向东。腾骧磊落三万匹，皆与此图筋骨同。自从献宝朝河宗，无复射蛟江水中。君不见金粟堆前松柏里，龙媒去尽鸟呼风。",
        "object_id": "827e44b1-7064-4ff7-9a9c-192eece94e2d"
    },
    {
        "title": "秋风二首 一",
        "author": "杜甫",
        "content": "秋风淅淅吹巫山，上牢下牢修水关。吴樯楚柁牵百丈，暖向神都寒未还。要路何日罢长戟，战自青羌连百蛮。中巴不曾消息好，暝传戍鼓长云间。",
        "object_id": "02304a34-5fd7-44fc-a781-9a1ed35a8a03"
    },
    {
        "title": "湘江宴饯裴二端公赴道州",
        "author": "杜甫",
        "content": "白日照舟师，朱旗散广川。群公饯南伯，肃肃秩初筵。鄙人奉末眷，佩服自早年。义均骨肉地，怀抱罄所宣。盛名富事业，无取愧高贤。不以丧乱婴，保爱金石坚。计拙百僚下，气苏君子前。会合苦不久，哀乐本相缠。交游飒向尽，宿昔浩茫然。促觞激百虑，掩抑泪潺湲。热云集曛黑，缺月未生天。白团为我破，华烛蟠长烟。鸹鹖催明星，解袂从此旋。上请减兵甲，下请安井田。永念病渴老，附书远山巅。",
        "object_id": "d01967b0-571b-4800-90fb-b25872b5651d"
    },
    {
        "title": "观兵",
        "author": "杜甫",
        "content": "北庭送壮士，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下，斩鲸辽海波。",
        "object_id": "7540b747-b085-435f-b814-8218b9a6313b"
    },
    {
        "title": "范二员外邈吴十侍御郁特枉驾阙展待聊寄此",
        "author": "杜甫",
        "content": "暂往比邻去，空闻二妙归。幽栖诚简略，衰白已光辉。野外贫家远，村中好客稀。论文或不愧，肯重款柴扉。",
        "object_id": "bd7eff0e-218e-4af8-b731-9f32786581aa"
    },
    {
        "title": "前出塞九首 五",
        "author": "杜甫",
        "content": "迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。",
        "object_id": "9434b028-3ff5-4d33-866b-e0e2b2d6dc70"
    },
    {
        "title": "忆郑南玭",
        "author": "杜甫",
        "content": "郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪外，龙蛇只自深。",
        "object_id": "5f744f20-8aa2-452d-90d9-0a35661500b8"
    },
    {
        "title": "送田四弟将军将夔州柏中丞命起居江陵节度阳城郡王卫公幕",
        "author": "杜甫",
        "content": "离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜。空醉山翁酒，遥怜似葛强。",
        "object_id": "c5f9005f-2a05-4f87-918a-155cb2c81221"
    },
    {
        "title": "千秋节有感二首 二",
        "author": "杜甫",
        "content": "御气云楼敞，含风彩仗高。仙人张内乐，王母献宫桃。罗袜红蕖艳，金羁白雪毛。舞阶衔寿酒，走索背秋毫。圣主他年贵，边心此日劳。桂江流向北，满眼送波涛。",
        "object_id": "f77e5692-4182-472f-8b19-6fa83cc74e5b"
    },
    {
        "title": "戏为六绝句 四",
        "author": "杜甫",
        "content": "才力应难夸数公，凡今谁是出群雄。或看翡翠兰苕上，未掣鲸鱼碧海中。",
        "object_id": "25dc0364-8d19-4385-b35a-e56abc13fcab"
    },
    {
        "title": "寄李十四员外布十二韵",
        "author": "杜甫",
        "content": "名参汉望苑，职述景题舆。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自为摘嘉蔬。渚柳元幽僻，村花不扫除。宿阴繁素柰，过雨乱红蕖。寂寂夏先晚，泠泠风有余。江清心可莹，竹冷发堪梳。直作移巾几，秋帆发弊庐。",
        "object_id": "a671ac61-41e6-479a-80fe-f132f6d433dc"
    },
    {
        "title": "羌村 二",
        "author": "杜甫",
        "content": "晚岁迫偷生，还家少欢趣。娇儿不离膝，畏我复却去。忆昔好追凉，故绕池边树。萧萧北风劲，抚事煎百虑。赖知禾黍收，已觉糟床注。如今足斟酌，且用慰迟暮。",
        "object_id": "0f5d3f4a-dbf2-4831-b658-e75bd4a0ca38"
    },
    {
        "title": "承闻河北诸道节度入朝欢喜口号绝句十二首 七",
        "author": "杜甫",
        "content": "抱病江天白首郎，空山楼阁暮春光。衣冠是日朝天子，草奏何时入帝乡。",
        "object_id": "9c26a722-4c4a-4ce6-bd36-e467290006c3"
    },
    {
        "title": "巴西驿亭观江涨呈窦使君二首 一",
        "author": "杜甫",
        "content": "转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半愁。",
        "object_id": "a318610a-56a2-4c5c-a4f3-337085962bd4"
    },
    {
        "title": "题郪县郭三十二明府茅屋壁",
        "author": "杜甫",
        "content": "江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。",
        "object_id": "d4010d4c-2722-4642-b637-2cf560582ceb"
    },
    {
        "title": "题郑县亭子",
        "author": "杜甫",
        "content": "郑县亭子涧之滨，户牖凭高发兴新。云断岳莲临大路，天晴宫柳暗长春。巢边野雀群欺燕，花底山蜂远趁人。更欲题诗满青竹，晚来幽独恐伤神。",
        "object_id": "2d1d49b5-035f-4a94-a44f-62a626cfef42"
    },
    {
        "title": "和裴迪登新津寺寄王侍郎",
        "author": "杜甫",
        "content": "何限倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛日，随意宿僧房。",
        "object_id": "e17bc310-4fcc-4a80-a860-5f112a907f54"
    },
    {
        "title": "甘园",
        "author": "杜甫",
        "content": "春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。",
        "object_id": "09d3f32e-3fc8-48dc-8dfe-0fbbef4614a1"
    },
    {
        "title": "十二月一日三首 二",
        "author": "杜甫",
        "content": "寒轻市上山烟碧，日满楼前江雾黄。负盐出井此谿女，打鼓发船何郡郎。新亭举目风景切，茂陵著书消渴长。春花不愁不烂漫，楚客唯听棹相将。",
        "object_id": "989669f3-7208-4452-b8b1-bc7e258a74be"
    },
    {
        "title": "秋野五首 二",
        "author": "杜甫",
        "content": "易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此山薇。",
        "object_id": "948aee1f-c5d9-47f3-949a-932f22ac79ba"
    },
    {
        "title": "徐卿二子歌",
        "author": "杜甫",
        "content": "君不见徐卿二子生绝奇，感应吉梦相追随。孔子释氏亲抱送，并是天上麒麟儿。大儿九龄色清澈，秋水为神玉为骨。小儿五岁气食牛，满堂宾客皆回头。吾知徐公百不忧，积善衮衮生公侯。丈夫生儿有如此二雏者，名位岂肯悲微休。",
        "object_id": "b0a1ab7c-8206-4c5c-b333-d5410c429a19"
    },
    {
        "title": "宇文晁尚书之甥崔彧司业之孙尚书之子重泛郑监前湖",
        "author": "杜甫",
        "content": "郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，櫂拂荷珠碎却圆。不但习池归酩酊，君看郑谷去夤缘。",
        "object_id": "29e9f169-b4de-493a-b6f1-9b63d1f8f32a"
    },
    {
        "title": "苦雨奉寄陇西公兼呈王征士",
        "author": "杜甫",
        "content": "今秋乃淫雨，仲月来寒风。群木水光下，万象云气中。所思碍行潦，九里信不通。悄悄素浐路，迢迢天汉东。愿腾六尺马，背若孤征鸿。划见公子面，超然欢笑同。奋飞既胡越，局促伤樊笼。一饭四五起，凭轩心力穷。嘉蔬没混浊，时菊碎榛丛。鹰隼亦屈猛，乌鸢何所蒙。式瞻北邻居，取适南巷翁。挂席钓川涨，焉知清兴终。",
        "object_id": "e018d77b-84a8-4e85-b9af-d81845efe2a6"
    },
    {
        "title": "夔州歌十绝句 八",
        "author": "杜甫",
        "content": "忆昔咸阳都市合，山水之图张卖时。巫峡曾经宝屏见，楚宫犹对碧峰疑。",
        "object_id": "75f4689b-85da-4d72-abb5-9b2c67bfc884"
    },
    {
        "title": "羌村 三",
        "author": "杜甫",
        "content": "群鸡正乱叫，客至鸡鬬争。驱鸡上树木，始闻叩柴荆。父老四五人，问我久远行。手中各有携，倾榼浊复清。苦辞酒味薄，黍地无人耕。兵革既未息，儿童尽东征。请为父老歌，艰难块深情。歌罢仰天叹，四座泪纵横。",
        "object_id": "26cbab92-a321-44e6-842b-13acc9749fc0"
    },
    {
        "title": "前出塞九首 六",
        "author": "杜甫",
        "content": "挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。",
        "object_id": "77c675b1-10eb-4a59-af03-13eb43a2f9a0"
    },
    {
        "title": "牵牛织女",
        "author": "杜甫",
        "content": "牵牛出河西，织女处其东。万古永相望，七夕谁见同。神光意难候，此事终蒙胧。飒然精灵合，何必秋遂通。亭亭新妆立，龙驾具曾空。世人亦为尔，祈请走儿童。称家随丰俭，白屋达公宫。膳夫翊堂殿，鸣玉凄房栊。曝衣遍天下，曳月扬微风。蛛丝小人态，曲缀瓜果中。初筵裛重露，日出甘所终。嗟汝未嫁女，秉心郁忡忡。防身动如律，竭力机杼中。虽无姑舅事，敢昧织作功。明明君臣契，咫尺或未容。义无弃礼法，恩始夫妇恭。小大有佳期，戒之在至公。方圆苟龃龉，丈夫多英雄。",
        "object_id": "449c81fd-d52a-40f2-ae8c-9d3fc5ddd290"
    },
    {
        "title": "秋风二首 二",
        "author": "杜甫",
        "content": "秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他夜归。会将白发倚庭树，故园池台今是非。",
        "object_id": "f1177b2a-c00f-4d1a-a8f8-95e33bd6c4f5"
    },
    {
        "title": "清明",
        "author": "杜甫",
        "content": "着处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。",
        "object_id": "de7404b1-b2f2-4924-b187-b47aa50039d7"
    },
    {
        "title": "遣兴",
        "author": "杜甫",
        "content": "骥子好男儿，前年学语时。问知人客姓，诵得老夫诗。世乱怜渠小，家贫仰母慈。鹿门携不遂，雁足系难期。天地军麾满，山河战角悲。傥归免相失，见日敢辞迟。",
        "object_id": "f265b866-4ac3-4deb-aea5-c07157043755"
    },
    {
        "title": "王十七侍御抡许携酒至草堂奉寄此诗便请邀高三十五使君同到",
        "author": "杜甫",
        "content": "老夫卧稳朝慵起，白屋寒多暖始开。江鹳巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉习池回。",
        "object_id": "86034140-52f0-45f7-b895-1a8ccfe59ad4"
    },
    {
        "title": "十二月一日三首 三",
        "author": "杜甫",
        "content": "即看燕子入山扉，岂有黄鹂历翠微。短短桃花临水岸，轻轻柳絮点人衣。春来准拟开怀久，老去亲知见面稀。他日一杯难强进，重嗟筋力故山违。",
        "object_id": "0ed35d16-2972-44be-beb9-cc6d586ab0f2"
    },
    {
        "title": "怀灞上游",
        "author": "杜甫",
        "content": "怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。",
        "object_id": "7f30df76-f2b1-4af1-812d-2141b289a801"
    },
    {
        "title": "送王十六判官",
        "author": "杜甫",
        "content": "客下荆南尽，君今复入舟。买薪犹白帝，鸣橹少沙头。衡霍生春早，潇湘共海浮。荒林庾信宅，为仗主人留。",
        "object_id": "0df82a0f-70f4-488f-afbb-8923dbbe29da"
    },
    {
        "title": "晚秋长沙蔡五侍御饮筵送殷六参军归澧州觐省",
        "author": "杜甫",
        "content": "佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。",
        "object_id": "3ca9f283-25e2-4e86-a080-3f2ab565154d"
    },
    {
        "title": "敬简王明府",
        "author": "杜甫",
        "content": "叶县郎官宰，周南太史公。神仙才有数，流落意无穷。骥病思偏秣，鹰愁怕苦笼。看君用高义，耻与万人同。",
        "object_id": "4a32f032-6f9a-4095-bfcc-67d095ce90c7"
    },
    {
        "title": "戏为六绝句 五",
        "author": "杜甫",
        "content": "不薄今人爱古人，清词丽句必为邻。窃攀屈宋宜方驾，恐与齐梁作后尘。",
        "object_id": "d29fb28a-590d-4d67-9be7-a0217dc6f0c8"
    },
    {
        "title": "归来",
        "author": "杜甫",
        "content": "客里有所过，归来知路难。开门野鼠走，散帙壁鱼干。洗杓开新酝，低头拭小盘。凭谁给麹蘖，细酌老江干。",
        "object_id": "8aa9b90a-e380-494c-a312-e82ce2fd95c1"
    },
    {
        "title": "秋野五首 三",
        "author": "杜甫",
        "content": "礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。稀疏小红翠，驻屐近微香。",
        "object_id": "698d613c-197c-4967-a0d1-c1d7a19e4858"
    },
    {
        "title": "承闻河北诸道节度入朝欢喜口号绝句十二首 八",
        "author": "杜甫",
        "content": "澶漫山东一百州，削成如桉抱青丘。苞茅重入归关内，王祭还供尽海头。",
        "object_id": "eea054bd-aa0c-4d83-931b-7bd4cb9e4715"
    },
    {
        "title": "病柏",
        "author": "杜甫",
        "content": "有柏生崇冈，童童状车盖。偃蹙龙虎姿，主当风云会。神明依正直，故老多再拜。岂知千年根，中路颜色坏。出非不得地，蟠据亦高大。岁寒忽无凭，日夜柯叶改。丹凤领九雏，哀鸣翔其外。鸱鸮志意满，养子穿穴内。客从何乡来，伫立久吁怪。静求元精理，浩荡难倚赖。",
        "object_id": "7b60930e-556e-433e-a978-8a175c33ee87"
    },
    {
        "title": "送韦讽上阆州录事参军",
        "author": "杜甫",
        "content": "国步犹艰难，兵革未衰息。万方哀嗷嗷，十载供军食。庶官务割剥，不暇忧反侧。诛求何多门，贤者贵为德。韦生富春秋，洞彻有清识。操持纪纲地，喜见朱丝直。当令豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。",
        "object_id": "7109feaf-91db-4b77-a50e-3e71c6a4c66c"
    },
    {
        "title": "巴西驿亭观江涨呈窦使君二首 二",
        "author": "杜甫",
        "content": "向晚波微绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。",
        "object_id": "4d955a6e-82ab-4336-848e-80d4d0c52227"
    },
    {
        "title": "遣闷戏呈路十九曹长",
        "author": "杜甫",
        "content": "江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍向看意未阑。",
        "object_id": "7eef5518-c3df-4603-90f6-c27d3beb8e4e"
    },
    {
        "title": "早秋苦热堆案相仍",
        "author": "杜甫",
        "content": "七月六日苦炎热，对食暂餐还不能。每愁夜中自足蝎，况乃秋后转多蝇。束带发狂欲大叫，簿书何急来相仍。南望青松架短壑，安得赤脚蹋层冰。",
        "object_id": "708eb748-5e4c-45b8-9d44-221f9099b801"
    },
    {
        "title": "不归",
        "author": "杜甫",
        "content": "河间尚征伐，汝骨在空城。从弟人皆有，终身恨不平。数金怜俊迈，总角爱聪明。而上三年土，春风草又生。",
        "object_id": "916d6382-2751-4d92-8faf-9799436f778f"
    },
    {
        "title": "数陪李梓州泛江有女乐在诸舫戏为艳曲二首赠李 一",
        "author": "杜甫",
        "content": "上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。",
        "object_id": "cedb3c9c-602a-47db-b024-c51c9247233d"
    },
    {
        "title": "奉待严大夫",
        "author": "杜甫",
        "content": "殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下旌门去鹢催。身老时危思会面，一生襟抱向谁开。",
        "object_id": "d883f11d-db2f-4729-b587-b378f3a6a133"
    },
    {
        "title": "夔州歌十绝句 九",
        "author": "杜甫",
        "content": "武侯祠堂不可忘，中有松柏参天长。干戈满地客愁破，云日如火炎天凉。",
        "object_id": "3e021009-78c1-46c6-bb7e-fe82fe759b2e"
    },
    {
        "title": "多病执热奉怀李尚书",
        "author": "杜甫",
        "content": "衰年正苦病侵凌，首夏何须气郁蒸。大水淼茫炎海接，奇峰硉兀火云升。思霑道暍黄梅雨，敢望宫恩玉井冰。不是尚书期不顾山阴野雪兴难乘。",
        "object_id": "b443f8f6-d94d-4399-bbe4-6816d1ae0126"
    },
    {
        "title": "元日寄韦氏妹",
        "author": "杜甫",
        "content": "近闻韦氏妹，迎在汉锺离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。",
        "object_id": "5846db55-7817-45af-bdf7-f4bd4eea5386"
    },
    {
        "title": "同诸公登慈恩寺塔",
        "author": "杜甫",
        "content": "高标跨苍天，烈风无时休。自非旷士怀，登兹翻百忧。方知象教力，足可追冥搜。仰穿龙蛇窟，始出枝撑幽。七星在北户，河汉声西流。羲和鞭白日，少昊行清秋。秦山忽破碎，泾渭不可求。俯视但一气，焉能辨皇州。回首叫虞舜，苍梧云正愁。惜哉瑶池饮，日宴昆仑丘。黄鹄去不息，哀鸣何所投。君看随阳雁，各有稻粱谋。",
        "object_id": "e2595ed8-1345-4194-86f6-ec71bd785110"
    },
    {
        "title": "久雨期王将军不至",
        "author": "杜甫",
        "content": "天雨萧萧滞茅屋，空山无以慰幽独。锐头将军来何迟，令我心中苦不足。数看黄雾乱玄云，时听严风折乔木。泉源泠泠杂猿狖，泥泞漠漠饥鸿鹄。岁暮穷阴耿未已，人生会面难再得。忆尔腰下铁丝箭，射杀林中雪色鹿。前者坐皮因问毛，知子历险人马劳。异兽如飞星宿落，应弦不碍苍山高。安得突骑只五千，崒然眉骨皆尔曹。走平乱世相催促，一豁明主正郁陶。忆昔范增碎玉斗，未使吴兵着白袍。昏昏阊阖闭氛祲，十月荆南雷怒号。",
        "object_id": "70ea423c-d3c0-4870-885f-4ebadc8b8fcf"
    },
    {
        "title": "偪仄行赠毕曜",
        "author": "杜甫",
        "content": "偪仄何偪仄，我居巷南子巷北。可恨邻里间，十日不一见颜色。自从官马送还宫，行路难行涩如棘。我贫无乘非无足，昔者相过今不得。实不是爱微躯，又非关足无力。徒步翻愁官长怒，此心炯炯君应识。晓来急雨春风颠，睡美不闻钟鼓传。东家蹇驴许借我，泥滑不敢骑朝天。已令请急会通籍，男儿信命绝可怜。焉能终日心拳拳，忆君诵诗神凛然。辛夷始花亦已落，况我与子非壮年。街头酒价常苦贵，方外酒徒稀醉眠。速宜相就饮一斗，恰有三百青铜钱。",
        "object_id": "e71fc0b1-e5d2-42c3-b084-8076185988fc"
    },
    {
        "title": "前出塞九首 七",
        "author": "杜甫",
        "content": "驱马天雨雪，军行入高山。迳危抱寒石，指落曾冰间。已去汉月远，何时筑城还。浮云暮南征，可望不可攀。",
        "object_id": "f3f3eb2b-20da-4636-b1cc-a0e09a0620c4"
    },
    {
        "title": "毒热寄简崔评事十六弟",
        "author": "杜甫",
        "content": "大暑运金气，荆扬不知秋。林下有塌翼，水中无行舟。千室但埽地，闭关人事休。老夫转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。开襟仰内弟，执热露白头。束带负芒刺，接居成阻修。何当清霜飞，会子临江楼。载闻大易义，讽兴诗家流。蕴藉异时辈，检身非苟求。皇皇使臣体，信是德业优。楚材择杞梓，汉苑归骅骝。短章达我心，理为识者筹。",
        "object_id": "4229906f-4467-4500-9cf5-149be471eb11"
    },
    {
        "title": "风雨看舟前落花戏为新句",
        "author": "杜甫",
        "content": "江上人家桃树枝，春寒细雨出疏篱。影遭碧水潜勾引，风妒红花却倒吹。吹花困癫傍舟檝，水光风力俱相怯。赤憎轻薄遮入怀，珍重分明不来接。湿久飞迟半日高，萦沙惹草细于毛。蜜蜂蝴蝶生情性，偷眼蜻蜓避百劳。",
        "object_id": "32c6a206-1a90-452e-a032-19a7665bceba"
    },
    {
        "title": "天末忆李白",
        "author": "杜甫",
        "content": "凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汩罗。",
        "object_id": "2c036362-9f1d-434c-854f-b97a2a4bb19b"
    },
    {
        "title": "王竟携酒高亦同过共用寒字",
        "author": "杜甫",
        "content": "卧病荒郊远，通行小径难。故人能领客，携酒重相看。自愧无鲑菜，空烦卸马鞍。移樽劝山简，头白恐风寒。",
        "object_id": "1335ae90-298f-40fa-9b43-c46cdfcb5f3e"
    },
    {
        "title": "承闻河北诸道节度入朝欢喜口号绝句十二首 九",
        "author": "杜甫",
        "content": "东逾辽水北滹沱，星象风云喜共和。紫气关临天地阔，黄金台贮俊贤多。",
        "object_id": "761f8b22-e22e-4282-afe9-72db29e8f626"
    },
    {
        "title": "愁",
        "author": "杜甫",
        "content": "江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。",
        "object_id": "2fcf79dd-3517-459b-8b4c-2d270073d8f9"
    },
    {
        "title": "遣忧",
        "author": "杜甫",
        "content": "乱离知又甚，消息苦难真。受谏无今日，临危忆古人。纷纷乘白马，攘攘著黄巾。隋氏留宫室，焚烧何太频。",
        "object_id": "9d6fc326-de20-4ee9-a355-a79c523d55d1"
    },
    {
        "title": "望岳",
        "author": "杜甫",
        "content": "西岳崚嶒竦处尊，诸峰罗立如儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待西风凉冷后，高寻白帝问真源。",
        "object_id": "08952280-f6c8-4e0d-a585-363c240a5e16"
    },
    {
        "title": "王录事许修草堂赀不到聊小诘",
        "author": "杜甫",
        "content": "为嗔王录事，不寄草堂赀。昨属愁春雨，能忘欲漏时。",
        "object_id": "f3881b29-fd35-4459-93c9-80fc02411b53"
    },
    {
        "title": "又雪",
        "author": "杜甫",
        "content": "南雪不到地，青崖霑未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝。",
        "object_id": "49577c84-9adc-4983-96ef-81d474492aa9"
    },
    {
        "title": "病橘",
        "author": "杜甫",
        "content": "群橘少生意，虽多亦奚为。惜哉结实小，酸涩如棠棃。剖之尽蠹虫，采掇爽其宜。纷然不适口，岂只存其皮。萧萧半死叶，未忍别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失光辉。寇盗尚凭陵，当君减膳时。汝病是天意，吾谂罪有司。忆昔南海使，奔腾献荔支。百马死山谷，到今耆旧悲。",
        "object_id": "cd7b79ad-21b9-4628-ab5f-ddc8ba1343b6"
    },
    {
        "title": "重简王明府",
        "author": "杜甫",
        "content": "甲子西南异，冬来只薄寒。江云何夜尽，蜀雨几时干。行李须相问，穷愁岂有宽。君听鸿雁响，恐致稻粱难。",
        "object_id": "7679ec5f-893f-4d30-8acd-b45c908e49d1"
    },
    {
        "title": "奉寄高常侍",
        "author": "杜甫",
        "content": "汶上相逢年颇多，飞腾无那故人何。总戎楚蜀应全未，方驾曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。",
        "object_id": "6ffb52c7-3cf0-4d4b-939c-9497851ab6bd"
    },
    {
        "title": "秋野五首 四",
        "author": "杜甫",
        "content": "远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。",
        "object_id": "e3c69461-79e6-4754-a486-e165cef8606b"
    },
    {
        "title": "前出塞九首 八",
        "author": "杜甫",
        "content": "单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。",
        "object_id": "a4b24339-00c0-4745-b66f-11216db55ef6"
    },
    {
        "title": "夜雨",
        "author": "杜甫",
        "content": "小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。",
        "object_id": "4933f2f1-a324-454a-a99a-17b8c57f1e35"
    },
    {
        "title": "丹青引赠曹将军霸",
        "author": "杜甫",
        "content": "将军魏武之子孙，于今为庶为清门。英雄割据虽已矣，文彩风流犹尚存。学书初学卫夫人，但恨无过王右军。丹青不知老将至，富贵于我如浮云。开元之中常引见，承恩数上南熏殿。凌烟功臣少颜色，将军下笔开生面。良相头上进贤冠，猛将腰间大羽箭。褒公鄂公毛发动英姿飒爽来酣战。先帝天马玉花骢，画工如山貌不同。是日牵来赤墀下，迥立阊阖生长风。诏谓将军拂绢素，意匠惨淡经营中。斯须九重真龙出，一洗万古凡马空。玉花却在御榻上，榻上庭前屹相向。至尊含笑催赐金，圉人太仆皆惆怅。弟子韩干早入室，亦能画马穷殊相。干惟画肉不画骨，忍使骅骝气凋丧。将军画善盖有神，必逢佳士亦写真。即今飘泊干戈际，屡貌寻常行路人。途穷反遭俗眼白，世上未有如公贫。但看古来盛名下，终日坎𡒄缠其身。",
        "object_id": "13b12259-3750-4c6d-87ee-35283ad63dab"
    },
    {
        "title": "奉送卿二翁统节度镇军还江陵",
        "author": "杜甫",
        "content": "火旗还锦缆，白马出江城。嘹唳吟笳发，箫条别浦清。寒空巫峡曙，落日渭阳明。留滞嗟衰疾，何时见息兵。",
        "object_id": "334efb9b-c7a8-482a-a971-fd8aa7b0b3c6"
    },
    {
        "title": "湖中送敬十使君适广陵",
        "author": "杜甫",
        "content": "相见各头白，其如离别何。几年一会面，今日复悲歌。少壮乐难得，岁寒心匪他。气缠霜匣满，冰置玉壶多。遭乱实漂泊，济时曾琢磨。形容吾校老，胆力尔谁过。秋晚岳增翠，风高湖涌波。骞腾访知己，淮海莫磋跎。",
        "object_id": "5728a2f1-e337-4f6d-95b1-ff5e51693d44"
    },
    {
        "title": "随章留后新亭会送诸君",
        "author": "杜甫",
        "content": "新亭有高会，行子得良时。日动映江幕，风鸣排槛旗。绝荤终不改，劝酒欲无词。已堕岘山泪，因题零雨诗。",
        "object_id": "fddb5609-2370-40d9-bac7-cc918bd325da"
    },
    {
        "title": "戏为六绝句 六",
        "author": "杜甫",
        "content": "未及前贤更勿疑，递相祖述复先谁。别裁伪体亲风雅，转益多师是汝师。",
        "object_id": "25ab327b-62f9-426e-b195-bd7522b5db7f"
    },
    {
        "title": "示从孙济",
        "author": "杜甫",
        "content": "平明跨驴出，未知适谁门。权门多噂𠴲，且复寻诸孙。诸孙贫无事，宅舍如荒村。堂前自生竹，堂后自生萱。萱草秋已死，竹枝霜不蕃。淘米少汲水，汲多井水浑。刈葵莫放手，放手伤葵根。阿翁懒惰久，觉儿行步奔。所来为宗族，亦不为盘飧。小人利口实，薄俗难可论。勿受外嫌猜，同姓古所敦。",
        "object_id": "c4746c39-49bc-4a22-a6fb-68d7bf0f3fda"
    },
    {
        "title": "夔州歌十绝句 十",
        "author": "杜甫",
        "content": "阆风玄圃与蓬壶，中有高堂天下无。借问夔州压何处，峡门江腹拥城隅。",
        "object_id": "6d0e3fd3-1493-408b-a616-0b940072d222"
    },
    {
        "title": "水宿遣兴奉呈群公",
        "author": "杜甫",
        "content": "鲁钝仍多病，逢迎远复迷。耳聋须画字，发短不胜蓖。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鞞。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。余波期救涸，费日苦轻赍。支策门阑邃，肩舆羽翮低。自伤甘贱役，谁愍强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。",
        "object_id": "47177306-ac64-4cba-a655-5e4fdf44bee6"
    },
    {
        "title": "岳麓山道林二寺行",
        "author": "杜甫",
        "content": "玉泉之南麓山殊，道林林壑争盘纡。寺门高开洞庭野，殿脚插入赤沙湖。五月寒风冷佛骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香厨松道清凉俱。连花交响共命鸟，金榜双回三足乌。方丈涉海费时节，悬圃寻河知有无。暮年且喜经行近，春日兼蒙暄暖扶。飘然斑白身奚适，傍此烟霞茅可诛。桃源人家易制度，橘洲田土仍膏腴。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野客寻幽惯，细学何颙免兴孤。一重一掩吾肺腑，山鸟山花吾友于。宋公放逐曾题壁，物色分留与老夫。",
        "object_id": "d893768c-c581-4169-8d36-636e552ec09e"
    },
    {
        "title": "春望",
        "author": "杜甫",
        "content": "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。",
        "object_id": "e9e6425c-6c14-4f69-8694-87a8b96a43de"
    },
    {
        "title": "数陪李梓州泛江有女乐在诸舫戏为艳曲二首赠李 二",
        "author": "杜甫",
        "content": "白日移歌袖，清霄近笛床。翠眉萦度曲，云鬓俨分行。立马千山暮，回舟一水香。使君自有妇，莫学野鸳鸯。",
        "object_id": "40e3b186-d3b4-4ae8-a65c-bd5ba20d80de"
    },
    {
        "title": "秋野五首 五",
        "author": "杜甫",
        "content": "身许麒膦画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。",
        "object_id": "9e10394a-b2cf-4f84-a07c-2b1103966824"
    },
    {
        "title": "承闻河北诸道节度入朝欢喜口号绝句十二首 十",
        "author": "杜甫",
        "content": "渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。",
        "object_id": "545f7e2c-bb6f-4c24-826d-e137da62626b"
    },
    {
        "title": "殿中杨监见示张旭草书图",
        "author": "杜甫",
        "content": "斯人已云亡，草圣秘难得。及兹烦见示，满目一凄恻。悲风生微绡，万里起古色。锵锵鸣玉动，落落群松直。连山蟠其间，溟涨与笔力。有练实先书，临池真尽墨。俊拔为之主，暮年思转极。未知张王后，谁并百代则。呜呼东吴精，逸气感清识。杨公拂箧笥，舒卷忘寝食。念昔挥毫端，不独观酒德。",
        "object_id": "be5dacfb-7444-484e-96d8-66ff88e6f10a"
    },
    {
        "title": "别李祕书始兴寺所居",
        "author": "杜甫",
        "content": "不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。",
        "object_id": "7a27b2b0-bc65-4741-9b66-e9cf0051358a"
    },
    {
        "title": "陪李七司马皂江上观造竹桥即日成往来之人免冬寒入水聊题短作简李公二首 一",
        "author": "杜甫",
        "content": "伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。",
        "object_id": "995a9440-f8e3-4a9b-843d-27a34ea8b671"
    },
    {
        "title": "奉汉中王手札",
        "author": "杜甫",
        "content": "国有乾坤大，王今叔父尊。剖符来蜀道，归盖取荆门。峡险通舟过，江长注海奔。主人留上客，避暑得名园。前后缄书报，分明馔玉恩。天云浮绝壁，风竹在华轩。已觉良宵永，何看骇浪翻。入期朱邸雪，朝傍紫微垣。枚乘文章老，河间礼乐存。悲秋宋玉宅，失路武陵源。淹薄俱崖口，东西异石根。夷音迷咫尺，鬼物傍黄昏。犬马诚为恋，狐狸不足论。从容草奏罢，宿昔奉清樽。",
        "object_id": "a8603405-d351-470e-9a35-421734940554"
    },
    {
        "title": "送李校书二十六韵",
        "author": "杜甫",
        "content": "代北有豪鹰，生子毛尽赤。渥洼骐骥儿，尤异是龙脊。李舟名父子，清峻流辈伯。人间好少年，不必须白皙。十五富文史，十八足宾客。十九授校书，二十声辉赫。众中每一见，使我潜动魄。自恐二男儿，辛勤养无益。乾元元年春，万姓始安宅。舟也衣彩衣，告我欲远适。倚门固有望，敛衽就行役。南登吟白华，已见楚山碧。蔼蔼咸阳都，冠盖日云积。何时太夫人，堂上会亲戚。汝翁草明光，天子正前席。归期岂烂漫，别意终感激。顾我蓬屋姿，谬通金闺籍。小来习性懒，晚节慵转剧。每愁悔吝作，如觉天地窄。羡君齿发新，行己能夕惕。临岐意颇切，对酒不能吃。回身视绿野，惨淡如荒泽。老雁春忍饥，哀号待枯麦。时哉高飞燕，绚练新羽翮。长云湿褒斜，汉水饶巨石。无令轩车迟，衰疾悲夙昔。",
        "object_id": "6b6f3cdc-531b-4a51-a6fa-fd047e45da28"
    },
    {
        "title": "阆州东楼筵奉送十一舅往青城县得昏字",
        "author": "杜甫",
        "content": "曾城有高楼，制古丹雘存。迢迢百余尺，豁达开四门。虽有车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休，霜露在草根。今我送舅氏，万感集清尊。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。",
        "object_id": "e3553a22-2323-4926-a694-752c3481e2a5"
    },
    {
        "title": "长沙送李十一",
        "author": "杜甫",
        "content": "与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。",
        "object_id": "0d16ff1c-ae92-41ad-9278-195c506463fc"
    },
    {
        "title": "早花",
        "author": "杜甫",
        "content": "西京安稳未，不见一人来。腊日巴江曲，山花已自开。盈盈当雪杏，艳艳待春梅。直苦风尘暗，谁忧容鬓催。",
        "object_id": "388bec3c-e7e4-44f2-99f2-f8dfe5a2daba"
    },
    {
        "title": "独立",
        "author": "杜甫",
        "content": "空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。",
        "object_id": "77190d46-4155-4a30-99e3-0534b8e9481b"
    },
    {
        "title": "寄邛州崔录事",
        "author": "杜甫",
        "content": "邛州崔录事，闻在果园坊。久待无消息，终朝有底忙。应愁江树远，怯见野亭荒。浩荡风尘外，谁知酒熟香。",
        "object_id": "88d481a0-19f1-46f9-8959-6ba465381437"
    },
    {
        "title": "承闻河北诸道节度入朝欢喜口号绝句十二首 十一",
        "author": "杜甫",
        "content": "李相将军拥蓟门，白头虽老赤心存。竟能尽说诸侯入，知有从来天子尊。",
        "object_id": "3bbf18e6-9759-411f-a1e9-dab17c501a16"
    },
    {
        "title": "送鲜于万州迁巴州",
        "author": "杜甫",
        "content": "京兆先时杰，琳琅照一门。朝廷偏注意，接近与名藩。祖帐排舟数，寒江触石喧。看君妙为政，他日有殊恩。",
        "object_id": "bcd11e7d-2617-4fc3-9b26-8a0ff5bc2ed2"
    },
    {
        "title": "虎牙行",
        "author": "杜甫",
        "content": "秋风歘吸吹南国，天地惨惨无颜色。洞庭扬波江汉回，虎牙铜柱皆倾侧。巫峡阴岑朔漠气，峰峦窈窕谿谷黑。杜鹃不来猿狖寒，山鬼幽忧雪霜逼。楚老长嗟忆炎瘴，三尺角弓两斛力。壁立石城横塞起，金错旌竿满云直。渔阳突骑猎青丘，犬戎锁甲闻丹极。八荒十年防盗贼，征戍诛求寡妻哭，远客中宵泪霑臆。",
        "object_id": "92593a2f-df35-424b-a4e3-51521a80c50e"
    },
    {
        "title": "过宋员外之问旧庄",
        "author": "杜甫",
        "content": "宋公旧池馆，零落守阳阿。枉道祗从入，吟诗许更过。淹留问耆老，寂莫向山河。更识将军树，悲风日暮多。",
        "object_id": "752f84a6-887d-46e2-b8cf-b18645289e89"
    },
    {
        "title": "忆幼子",
        "author": "杜甫",
        "content": "骥子春犹隔，莺歌暖正繁。别离惊节换，聪慧与谁论。涧水空山道，柴门老树村。忆渠愁只睡，炙背俯晴轩。",
        "object_id": "08dc6c3a-07bc-479a-9bbe-4225ff0352e6"
    },
    {
        "title": "至日遣兴奉寄北省旧阁老两院故人二首 一",
        "author": "杜甫",
        "content": "去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒着衣裳。何人错忆穷愁日，愁日愁随一线长。",
        "object_id": "6cf4f8dd-9d3b-4ba0-84e6-109d36a9863e"
    },
    {
        "title": "建都十二韵",
        "author": "杜甫",
        "content": "苍生未苏息，胡马半乾坤。议在云台上，谁扶黄屋尊。建都分魏阙，下韶辟荆门。恐失东人望，其如西极存。时危当雪耻，计大岂轻论。虽倚三阶正，终愁万国翻。牵裾恨不死，漏网荷殊恩。永负汉庭哭，遥怜湘水魂。穷冬客江剑，随事有田园。风断青蒲节，霜埋翠竹根。衣冠空穰穰，关辅久昏昏。愿枉长安日，光辉照北原。",
        "object_id": "ba10246a-c026-41e7-87a9-2e6ce2a27559"
    },
    {
        "title": "更题",
        "author": "杜甫",
        "content": "只应踏初雪，骑马发荆州。直怕巫山雨，真伤白帝秋。群公苍玉珮，天子翠云裘。同舍晨趋侍，胡为淹此留。",
        "object_id": "413966c1-7c3f-44b8-b036-07e38c724d9f"
    },
    {
        "title": "昼梦",
        "author": "杜甫",
        "content": "二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战鬬，普天无吏横索钱。",
        "object_id": "af29ed64-419d-4eeb-803a-8466d45a7a2b"
    },
    {
        "title": "江头四咏 丁香",
        "author": "杜甫",
        "content": "丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。",
        "object_id": "4ccf27df-fb7e-4665-a27b-c7cd92e8321d"
    },
    {
        "title": "奉寄章十侍御",
        "author": "杜甫",
        "content": "淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。",
        "object_id": "1df24506-ebde-45a0-9d0d-d449f1020b3b"
    },
    {
        "title": "九日寄岑参",
        "author": "杜甫",
        "content": "出门复入门，两脚但如旧。所向泥活活，思君令人瘦。沈吟坐西轩，饮食错昏昼。寸步曲江头，难为一相就。吁嗟呼苍生，稼穑不可救。安得诛云师，畴能补天漏。大明韬日月，旷野号禽兽。君子强逶迤，小人困驰骤。维南有崇山，恐与川浸溜。是节东篱菊，纷披为谁秀。岑生多新诗，性亦嗜醇酎。采采黄金花，何由满衣袖。",
        "object_id": "7c5fb4a5-5b1f-4eff-8e7f-a59f35d9d835"
    },
    {
        "title": "前出塞九首 九",
        "author": "杜甫",
        "content": "从军十年余，能无分寸功。众人贵苟得，欲语羞雷同。中原有鬬争，况在狄与戎。丈夫四方志，安可辞固穷。",
        "object_id": "39f9beec-1292-4208-a8b5-ec971ac6d965"
    },
    {
        "title": "枯棕",
        "author": "杜甫",
        "content": "蜀门多棕榈，高者十八九。其皮割剥甚，虽众亦易朽。徒布如云叶，青黄岁寒后。交横集斧斤，凋丧先蒲柳。伤时苦军乏，一物官尽取。嗟尔江汉人，生成复何有。有同枯棕木，使我沈叹久。死者即已休，生者何自守。啾啾黄雀啅，侧见寒蓬走。念尔形影干，摧残没藜莠。",
        "object_id": "92c10ce9-23b4-4e64-9b20-fc62a84e288c"
    },
    {
        "title": "奉送魏六丈佑少府之交广",
        "author": "杜甫",
        "content": "贤豪赞经纶，功成空名垂。子孙不振耀，历代皆有之。郑公四叶孙，长大常苦饥。众中见毛骨，犹是麒麟儿。磊落贞观事，致君朴直词。家声盖六合，行色何其微。遇我苍吾阴，忽惊会面稀。议论有余地，公侯来未迟。虚思黄金贵，自笑青云期。长卿久病渴，武帝元同时。季子黑貂敝，得无妻嫂欺。尚为诸侯客，独屈州县卑。南游炎海甸，浩荡从此辞。穷途仗神道，世乱轻土宜。解帆岁云暮，可与春风归。出入朱门家，华屋刻蛟螭。玉食亚王者，乐张游子悲。侍婢艳倾城，绡绮轻雾霏。掌中琥珀锺，行酒双逶迤。新欢继明烛，梁栋星辰飞。两情顾盼合，珠碧赠于斯。上贵见肝胆，下贵不相疑。心事披写间，气酣达所为。错挥铁如意，莫避珊瑚枝。始兼逸迈兴，终慎宾主仪。戎马暗天宇，呜呼生别离。",
        "object_id": "6b6a1b8f-22a0-4450-81d3-6baf77533e5d"
    },
    {
        "title": "登牛头山亭子",
        "author": "杜甫",
        "content": "路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。",
        "object_id": "c40be16a-a428-4903-abb8-27d292a62cf9"
    },
    {
        "title": "后出塞五首 一",
        "author": "杜甫",
        "content": "男儿生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。",
        "object_id": "39687061-12a7-4ac3-b911-eb7419d4ac3e"
    },
    {
        "title": "杨监又出画鹰十二扇",
        "author": "杜甫",
        "content": "近时冯绍正，能画鸷鸟样。明公出此图，无乃传其状。殊姿各独立，清绝心有向。疾禁千里马，气敌万人将。忆昔骊山宫，冬移含元仗。天寒大羽猎，此物神俱王。当时无凡材，百中皆用壮。粉墨形似间，识者一惆怅。干戈少暇日，真骨老崖嶂。为君除狡兔，会是翻韝上。",
        "object_id": "5a3a92a7-6f2f-4e3f-9790-313e9daf1e9d"
    },
    {
        "title": "奉贺阳城郡王太夫人恩命加邓国太夫人",
        "author": "杜甫",
        "content": "卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，骞飞报主身。可怜忠与孝，双美画骐麟。",
        "object_id": "2c08a55b-3506-4770-a3fb-66b0d021835e"
    },
    {
        "title": "夜宴左氏庄",
        "author": "杜甫",
        "content": "风林纤月落，衣露净琴张。暗水流花径，春星带草堂。检书烧烛短，看剑引杯长。诗罢闻吴咏，扁舟意不忘。",
        "object_id": "43ca0051-95f4-4bbb-8171-09b420f4b3e3"
    },
    {
        "title": "东津送韦讽摄阆州录事",
        "author": "杜甫",
        "content": "闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。",
        "object_id": "2922969a-0b64-4b76-8b6c-6439d02abde9"
    },
    {
        "title": "陪李七司马皂江上观造竹桥即日成往来之人免冬寒入水聊题短作简李公二首 二",
        "author": "杜甫",
        "content": "把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。",
        "object_id": "601d90fb-3589-44f1-9a25-9e16af2102c3"
    },
    {
        "title": "洗兵马",
        "author": "杜甫",
        "content": "中兴诸将收山东，捷书日报清昼同。河广传闻一苇过，胡危命在破竹中。祗残邺城不日得，独任朔方无限功。京师皆骑汗血马，回纥喂肉葡萄宫。已喜皇威清海岱，常思仙仗过崆峒。三年笛里关山月，万国兵前草木风。成王功大心转小，郭相谋深古来少。司徒清鉴悬明镜，尚书气与秋天杳。二三豪俊为时出，整顿乾坤济时了。东走无复忆鲈鱼，南飞觉有安巢鸟。青春复随冠冕入，紫禁正耐烟花绕。鹤禁通霄凤辇备，鸡鸣问寝龙楼晓。攀龙附凤势莫当，天下尽化为侯王。汝等岂知蒙帝力，时来不得夸身强。关中既留萧丞相，幕下复用张子房。张公一生江海客，身长九尺须眉苍。征起适遇风云会，扶颠始知筹策良。青袍白马更何有，后汉今周喜再昌。寸地尺天皆入贡，奇祥异瑞争来送。不知何国致白环，复道诸山得银瓮。隐士休歌紫芝曲，词人解撰河清颂。田家望望惜雨干，布谷处处催春种。淇上健儿归莫懒，城南思妇愁多梦。安得壮士挽天河，净洗甲兵长不用。",
        "object_id": "26a0266d-313c-4911-b629-2418556d1b03"
    },
    {
        "title": "承闻河北诸道节度入朝欢喜口号绝句十二首 十二",
        "author": "杜甫",
        "content": "十二年来多战场，天威已息阵堂堂。神灵汉代中兴主，功业汾阳异姓王。",
        "object_id": "d3c192f3-be92-462b-8691-98952318810e"
    },
    {
        "title": "重送刘十弟判官",
        "author": "杜甫",
        "content": "分源豕韦派，别浦雁宾秋。年事推兄忝，人才觉弟优。经过辨丰剑，意气逐吴钩。垂翅徒衰老，先鞭不滞留。本枝凌岁晚，高义豁穷愁。他日临江待，长沙旧驿楼。",
        "object_id": "8b3aa647-68e8-4ab9-8a5c-eabf83671ad8"
    },
    {
        "title": "巴山",
        "author": "杜甫",
        "content": "巴山遇中使，云自峡城来。盗贼还奔突，乘舆恐未回。天寒邵伯树，地阔望仙台。",
        "object_id": "0b969e7b-3472-43b2-a137-dbe434043411"
    },
    {
        "title": "至日遣兴奉寄北省旧阁老两院故人二首 二",
        "author": "杜甫",
        "content": "忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。",
        "object_id": "80b59d90-c62e-4269-8883-3b625cd91ba7"
    },
    {
        "title": "日暮",
        "author": "杜甫",
        "content": "日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。",
        "object_id": "2e2f3d54-351b-455a-8dbb-c4aada51996b"
    },
    {
        "title": "岁暮",
        "author": "杜甫",
        "content": "岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨。济时敢爱死，寂寞壮心惊。",
        "object_id": "130ff9df-d0d9-4812-8ae2-cba09ed87050"
    },
    {
        "title": "过故斛斯校书庄二首 一",
        "author": "杜甫",
        "content": "此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空余穗帷在，淅淅野风秋。",
        "object_id": "0a97b732-79e2-426f-81ac-c16bec77daf2"
    },
    {
        "title": "上卿翁请修武侯庙遗像缺落时崔卿权夔州",
        "author": "杜甫",
        "content": "大贤为政即多闻，刺史真符不必分。尚有西郊诸葛庙，卧龙无首对江𣸣。",
        "object_id": "2c6762d2-ede5-4b41-9527-c3d8c8f91533"
    },
    {
        "title": "严氏溪放歌行",
        "author": "杜甫",
        "content": "天下甲马未尽销，岂免沟壑常漂漂。剑南岁月不可度，边头公卿仍独骄。费心姑息是一役，肥肉大酒徒相要。呜呼古人已粪土，独觉志士甘渔樵。况我飘转无定所，终日戚戚忍羁旅。秋宿霜溪素月高，喜得与子长夜语。东游西还力实倦，从此将身更何许。知子松根长茯苓，迟暮有有意来同煮。",
        "object_id": "bcf6124b-d0ca-48b1-9b9a-c62824a7d759"
    },
    {
        "title": "江陵望幸",
        "author": "杜甫",
        "content": "雄都元壮丽，望幸歘威神。地利西通蜀，天文北照秦。风烟含越鸟，舟楫控吴人。未枉周王驾，终期汉武巡。甲兵分圣旨，居守付宗臣。早发云台杖，恩波起涸鳞。",
        "object_id": "383ea645-4277-41c8-af4e-8d03d1497a87"
    },
    {
        "title": "将赴荆南寄别李剑州",
        "author": "杜甫",
        "content": "使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。",
        "object_id": "34be343f-1efd-450f-a5c8-e99c08600aed"
    },
    {
        "title": "溪上",
        "author": "杜甫",
        "content": "峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。",
        "object_id": "7202af23-2063-4556-be72-f887f5688d3f"
    },
    {
        "title": "归",
        "author": "杜甫",
        "content": "束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。",
        "object_id": "15bf3c35-1b72-45e2-bf5b-8e3c7c682d7f"
    },
    {
        "title": "览镜呈柏中丞",
        "author": "杜甫",
        "content": "渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。",
        "object_id": "11b3901b-45f3-44c6-a660-8b989e9d795f"
    },
    {
        "title": "送殿中杨监赴蜀见相公",
        "author": "杜甫",
        "content": "去水绝还波，泄云无定姿。人生在世间，聚散亦暂时。离别重相逢，偶然岂定期。送子清秋暮，风物长年悲。豪俊贵勋业，邦家频出师。相公镇梁益，军事无孑遗。解榻再见今，用才复择谁。况子已高位，为郡得固辞。难拒供给费，慎哀渔夺私。干戈未甚息，纪纲正所持。泛舟巨石横，登陆草露滋。山门日易久，当念居者思。",
        "object_id": "9bf99b21-ab26-43d3-aabb-9a06cf6d8953"
    },
    {
        "title": "客旧馆",
        "author": "杜甫",
        "content": "陈迹随人事，初秋别此亭。重来棃叶赤，依旧竹林青。风幔何时卷，寒砧昨夜声。无由出江汉，愁绪月冥冥。",
        "object_id": "c3e95b39-e022-478a-ab92-a7f7a5fd12e4"
    },
    {
        "title": "江头四咏 栀子",
        "author": "杜甫",
        "content": "栀子比众木，人间诚未多。于身色有用，与道气伤和。红取风霜实，青看雨露柯。无情移得汝，贵在映江波。",
        "object_id": "4e048354-fb21-45be-b06b-6429129fca07"
    },
    {
        "title": "陪李梓州王阆州苏遂州李果州四使君登惠义寺",
        "author": "杜甫",
        "content": "春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。",
        "object_id": "3068ad59-dc74-4ef7-8f15-30c1d235ec0b"
    },
    {
        "title": "赠崔十三评事公辅",
        "author": "杜甫",
        "content": "飘飘西极马，来自渥洼池。飒飁定山桂，低徊风雨枝。我闻龙正直，道屈尔何为。且有元戎命，悲歌识者谁。官联辞冗长，行路洗欹危。脱剑主人赠，去帆春色随。阴沈铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。骞腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。",
        "object_id": "5ac1b352-d7b5-4be4-bf0d-2b3f0935e340"
    },
    {
        "title": "送孔巢父谢病归游江东兼呈李白",
        "author": "杜甫",
        "content": "巢父掉头不肯住，东将入海随烟雾。诗卷长流天地间，钓竿欲拂珊瑚树。深山大泽龙蛇远，春寒野阴风景暮。蓬莱织女回云车，指点虚无是征路。自是君身有仙骨，世人那得知其故。惜君只欲苦死留，富贵何如草头露。蔡侯静者意有余，清夜置酒临前除。罢琴惆怅月照席，几岁寄我空中书。南寻禹穴见李白，道甫问信今何如。",
        "object_id": "8040db71-8a96-49e2-9f4d-5417af0a0e3e"
    },
    {
        "title": "偶题",
        "author": "杜甫",
        "content": "文章千古事，得失寸心知。作者皆殊列，名声岂浪垂。骚人嗟不见，汉道盛于斯。前辈飞腾入，余波绮丽为。后贤兼旧列，历代各清规。法自儒家有，心从弱岁疲。永怀江左逸，多病邺中奇。𫘧骥皆良马，骐驎带好儿。车轮徒已斵，堂构惜仍亏。漫作潜夫论，虚传幼妇碑。缘情慰漂荡，抱疾屡迁移。经济惭长策，飞栖假一枝。尘沙傍蜂虿，江峡绕蛟螭。萧瑟唐虞远，联翩楚汉危。圣朝兼盗贼，异俗更喧卑。郁郁星辰剑，苍苍云雨池。两都开幕府，万宇插军麾。南海残铜柱，东风避月支。音书恨乌鹊，号怒怪熊罴。稼穑分诗兴，柴荆学土宜。故山迷白阁，秋水隐黄陂。不敢要佳句，愁来赋别离。",
        "object_id": "1c95696d-8258-4661-a1ad-f34ad1e37cd1"
    },
    {
        "title": "后出塞五首 二",
        "author": "杜甫",
        "content": "朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。",
        "object_id": "0e981612-b3bb-4124-93a1-06e4abd82099"
    },
    {
        "title": "别张十三建封",
        "author": "杜甫",
        "content": "尝读唐实录，国家草昧初。刘裴建首义，龙见尚踌躇。秦王拨乱姿，一剑总兵符。汾晋为丰沛，暴隋竟涤除。宗臣则庙食，后祀何疏芜。彭城英雄种，宜膺将相图。尔惟外曾孙，倜傥汗血驹。眼中万少年，用意尽崎岖。相逢长沙亭，乍问绪业余。乃吾故人子，童丱聊居诸。挥手洒衰泪，仰看八尺躯。内外名家流，风神荡江湖。范云堪晚友，嵇绍自不孤。择材征南幕，湖落回鲸鱼。载感贾生恸，复闻乐毅书。主忧急盗贼，师老荒京都。旧丘岂税驾，大厦倾宜扶。君臣各有分，管葛本时须。虽当霰雪严，未觉栝柏枯。高义在云台，嘶鸣望天衢。羽人埽碧海，功业竟何如。",
        "object_id": "b4af6fc2-0752-4841-88c1-30a208a020a1"
    },
    {
        "title": "一百五日夜对月",
        "author": "杜甫",
        "content": "无家对寒食，有泪如金波。斫却月中桂，清光应更多。仳离放红蘂，想像嚬青蛾。牛女漫愁思，秋期犹渡河。",
        "object_id": "9482c243-95f3-4929-a211-9081efcc386d"
    },
    {
        "title": "树间",
        "author": "杜甫",
        "content": "岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回霑叶露，乘月坐胡床。",
        "object_id": "69982aff-b3db-4650-b28f-5b89ff6695a6"
    },
    {
        "title": "留花门",
        "author": "杜甫",
        "content": "北门天骄子，饱肉气勇决。高秋马肥健，挟矢射汉月。自古以为患，诗人厌薄伐。修德使其来，羁縻固不绝。胡为倾国至，出入暗金阙。中原有驱除，隐忍用此物。公主歌黄鹄，君王指白日。连云屯左辅，百里见积雪。长戟鸟休飞，哀笳曙幽咽。田家最恐惧，麦倒桑枝折。沙苑临清渭，泉香草丰洁。渡河不用船，千骑常撇烈。胡尘逾太行，杂种抵京室。花门既须留，原野转萧瑟。",
        "object_id": "1877173b-b4bb-467b-93da-a390559efe41"
    },
    {
        "title": "喜闻盗贼蕃寇总退口号五首 一",
        "author": "杜甫",
        "content": "萧关陇水入官军，青海黄河卷塞云。北极转愁龙虎气，西戎休纵犬羊群。",
        "object_id": "7b0a1a1a-b2fe-4221-823d-c49b6fe4cf45"
    },
    {
        "title": "枯柟",
        "author": "杜甫",
        "content": "楩柟枯峥嵘，乡党皆莫记。不知几百岁，惨惨无生意。上枝摩皇天，下根蟠厚地。巨围雷霆坼，万孔虫蚁萃。冻雨落流胶，冲风夺佳气。白鹄遂不来，天鸡为愁思。犹含栋梁具，无复霄汉志。良工古昔少，识者出涕泪。种榆水中央，成长何容易。截承金露盘，袅袅不自畏。",
        "object_id": "b0c1e693-521d-40f1-9384-a5ecdc3a3f8e"
    },
    {
        "title": "奉寄李十五秘书二首 一",
        "author": "杜甫",
        "content": "避暑云安县，秋风早下来。暂留鱼复浦，同过楚王台。猿鸟千崖窄，江湖万里开。竹枝歌未好，画舸莫迟回。",
        "object_id": "471d2960-d646-4055-8242-ef298fb6aa7b"
    },
    {
        "title": "锦树行",
        "author": "杜甫",
        "content": "今日苦短昨日休，岁云暮矣增离忧。霜凋碧树待锦树，万壑东逝无停留。荒戍之城石色古，东郭老人住青丘。飞书白帝营斗粟，琴瑟几杖柴门幽。青草萋萋尽枯死，天马跂足随牦牛。自古圣贤多薄命，奸雄恶少皆封侯。故国三年一消息，终南渭水寒悠悠。五陵豪贵反颠倒，乡里小儿狐白裘。生男堕地要膂力，一生富贵倾邦国。莫愁父母少黄金，天下风尘儿亦得。",
        "object_id": "b04b21d5-0f49-468d-963b-cfc58ae76654"
    },
    {
        "title": "李司马桥了承高使君自成都回",
        "author": "杜甫",
        "content": "向来江上手纷纷，三日成功事出群。已传童子骑青竹，总拟桥东待使君。",
        "object_id": "8ddd5978-71db-43ff-b8e8-119ec0b4fbef"
    },
    {
        "title": "得弟消息二首 一",
        "author": "杜甫",
        "content": "近有平阴信，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人魂。",
        "object_id": "194fa0f1-ddae-472b-9605-5cd82616abb3"
    },
    {
        "title": "和裴迪登蜀州东亭送客逢早梅相忆见寄",
        "author": "杜甫",
        "content": "东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。",
        "object_id": "21500334-b2e4-4199-8c2c-cbff940c9b6d"
    },
    {
        "title": "送何侍御归朝",
        "author": "杜甫",
        "content": "舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。故人从此去，寥落寸心违。",
        "object_id": "197b472d-2b3f-4099-be8e-11a17dd96c20"
    },
    {
        "title": "过故斛斯校书庄二首 二",
        "author": "杜甫",
        "content": "燕入非旁舍，鸥归祗故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。",
        "object_id": "0145ae39-2773-42f7-9287-ea653ce947a7"
    },
    {
        "title": "返照",
        "author": "杜甫",
        "content": "楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。",
        "object_id": "b1b864f4-8bc3-4611-a3c9-b062e67f196f"
    },
    {
        "title": "南池",
        "author": "杜甫",
        "content": "峥嵘巴阆间，所向尽山谷。安知有苍池，万顷浸坤轴。呀然阆城南，枕带巴江腹。芰荷入异县，粳稻共比屋。皇天不无意，美利戒止足。高田失西成，此物颇丰熟。清源多众鱼，远岸富乔木。独叹枫香林，春时好颜色。南有汉王祠，终朝走巫祝。歌舞散灵衣，荒哉旧风俗。高堂亦明王，魂魄犹正直。不应空陂上，缥缈亲酒食。淫祀自古昔，非唯一川渎。干戈浩茫茫，地僻伤极目。平生江海兴，遭乱身局促。驻马问渔舟，踌躇慰羁束。",
        "object_id": "c3b2e460-ab50-438c-b53e-57ef2aae3d8d"
    },
    {
        "title": "江边星月二首 一",
        "author": "杜甫",
        "content": "骤雨清秋夜，金波耿玉绳。天河元自白，江浦向来澄。映物连珠断，缘空一镜升。余光隐更漏，况乃露华凝。",
        "object_id": "683085c0-248c-4545-998b-a04be7b8fd48"
    },
    {
        "title": "奉赠卢五丈参谋",
        "author": "杜甫",
        "content": "恭惟同自出，妙选异高标。入幕知孙楚，披襟得郑侨。丈人藉才地，门阀冠云霄。老矣逢迎拙，相于契托饶。赐钱倾府待，争米驻船遥。邻好艰难薄，氓心杼轴焦。客星空伴使，寒水不成潮。素发干垂领，银章破在腰。说诗能累夜，醉酒或连朝。藻翰惟牵率，湖山合动摇。时清非造次，兴尽却萧条。天子多恩泽，苍生转寂寥。休传鹿是马，莫信𫛳如鸮。未解依依袂，还斟泛泛瓢。流年疲蟋蟀，体物幸鹪鹩。辜负沧州愿，谁云晚见招。",
        "object_id": "03835a84-cf65-4775-8f22-fd98bf907b5e"
    },
    {
        "title": "收京",
        "author": "杜甫",
        "content": "复道收京邑，兼闻杀犬戎。衣冠却扈从，车架已还宫。克复成如此，安危在数公。莫令回首地，恸哭起悲风。",
        "object_id": "68b787e3-af74-4a3b-961b-7b01295dc800"
    },
    {
        "title": "阆州奉送二十四舅使自京赴任青城",
        "author": "杜甫",
        "content": "闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。",
        "object_id": "cc83eaf8-ab69-4f5c-9c06-69c67cd72651"
    },
    {
        "title": "空囊",
        "author": "杜甫",
        "content": "翠柏苦犹食，晨霞高可餐。世人共卤莽，吾道属艰难。不爨井晨冻，无衣床夜寒。囊空恐羞涩，留得一钱看。",
        "object_id": "4b34b8fd-9e51-4e5a-96fe-a168a11fe696"
    },
    {
        "title": "江头四咏 㶉𫛶",
        "author": "杜甫",
        "content": "故使笼宽织，须知动损毛。看云莫怅望，失水任呼号。六翮曾经剪，孤飞卒未高。且无鹰隼虑，留滞莫辞劳。",
        "object_id": "c114f681-f10b-4974-9640-c09d4b7f4658"
    },
    {
        "title": "奉寄李十五秘书二首 二",
        "author": "杜甫",
        "content": "行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沈沦。",
        "object_id": "ef10e28c-207f-41f0-9345-91d09ef08bf1"
    },
    {
        "title": "送蔡希曾都尉还陇右因寄高三十五书记",
        "author": "杜甫",
        "content": "蔡子勇成癖，弯弓西射胡。健儿宁鬬死，壮士耻为儒。官是先锋得，材缘挑战须。身轻一鸟过，枪急万人呼。云幕随开府，春城赴上都。马头金狎帢，驼背锦糢糊。咫尺云山路，归飞青海隅。上公犹宠锡，突将且前驱。汉使黄河远，凉州白麦枯。因君问消息，好在阮元瑜。",
        "object_id": "7d89d155-45a6-432d-a873-d00d2917c366"
    },
    {
        "title": "喜达行在所三首 一",
        "author": "杜甫",
        "content": "西忆岐阳信，无人遂却回。眼穿当落日，心死著寒灰。雾树行相引，莲峰望忽开。所亲惊老瘦，辛苦贼中来。",
        "object_id": "bcb3ac74-1891-4dc4-b4cf-902bfb557786"
    },
    {
        "title": "长江二首 一",
        "author": "杜甫",
        "content": "众水会涪万，瞿塘争一门。朝宗人共挹，盗贼尔谁尊。孤石隐如马，高萝垂饮猿。归心异波浪，何事即飞翻。",
        "object_id": "22624fe3-d419-451c-81e0-51d4be56e014"
    },
    {
        "title": "饮中八仙歌",
        "author": "杜甫",
        "content": "知章骑马似乘船，眼花落井水底眠。汝阳三斗始朝天，道逢麹车口流涎。恨不移封向酒泉，左相日兴费万钱。饮如长鲸吸百川，衔杯乐圣称世贤。宗之潇洒美少年，举觞白眼望青天。皎如玉树临风前，苏晋长斋绣佛前。醉中往往爱逃禅，李白一斗诗百篇。长安市上酒家眠，天子呼来不上船。自称臣是酒中仙，张旭三杯草圣传。脱帽露顶王公前，挥毫落纸如云烟。焦遂五斗方卓然，高谈雄辨惊四筵。",
        "object_id": "7cb1e181-617c-4e12-b818-48666992ebf6"
    },
    {
        "title": "秋兴八首 一",
        "author": "杜甫",
        "content": "玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。",
        "object_id": "34a23446-cb6c-40e2-9d5f-81db0657f3d7"
    },
    {
        "title": "赠李十五丈别",
        "author": "杜甫",
        "content": "峡人鸟兽居，其室附层颠。下临不测江，中有万里船。多病纷倚薄，少留改岁年。绝域谁慰怀，开颜喜名贤。孤陋忝末亲，等级敢比肩。人生意颇合，相与襟袂连。一日两遣仆，三日一共筵。扬论展寸心，壮笔过飞泉。玄成美价存，子山旧业传。不闻八尺躯，常受众目怜。且为辛苦行，盖被生事牵。北回白帝櫂，南入黔阳天。汧公制方隅，迥出诸侯先。封内如太古，时危独萧然。清高金茎露，正直朱丝弦。昔在尧四岳，今之黄颍川。于迈恨不同，所思无由宣。山深水增波，解榻秋露悬。客游虽云久，主要月再圆。晨集风渚亭，醉操云峤篇。丈夫贵知己，欢罢念归旋。",
        "object_id": "0ebfe689-4572-4375-82b0-820b7f14d4fb"
    },
    {
        "title": "赤霄行",
        "author": "杜甫",
        "content": "孔雀未知牛有角，渴饮寒泉逢抵触。赤霄悬圃须往来，翠尾金花不辞辱。江中淘河吓飞燕，衔泥却落羞华屋。皇孙犹曾莲勺困，卫庄见贬伤其足。老翁慎莫怪少年，葛亮贵和书有篇。丈夫垂名动万年，记忆细故非高贤。",
        "object_id": "3c55ddde-5ba6-4c4a-868d-a1741df7c270"
    },
    {
        "title": "喜闻盗贼蕃寇总退口号五首 二",
        "author": "杜甫",
        "content": "赞普多教使入秦，数通和好止烟尘。朝廷忽用哥舒将，杀伐虚悲公主亲。",
        "object_id": "aa08844b-7f32-4d6c-9754-a54ee4c31812"
    },
    {
        "title": "丽春",
        "author": "杜甫",
        "content": "百草竞春华，丽春应最胜。少须好颜色，多漫枝条賸。纷纷桃李枝，处处总能移。如何贵此重，却怕有人知。",
        "object_id": "ccea1790-b4a4-422a-b1f0-2cd37caad120"
    },
    {
        "title": "暮秋枉裴道州手札率尔遣兴寄近呈苏涣侍御",
        "author": "杜甫",
        "content": "久客多枉友朋书，素书一月凡一束。虚名但蒙寒温问，泛爱不救沟壑辱。齿落未是无心人，舌存耻作穷途哭。道州手札适复至，纸长要自三过读。盈把那须沧海珠，入怀本倚昆山玉。拨弃潭州百斛酒，芜没潇岸千株菊。使我昼立烦儿孙，令我夜坐费灯烛。忆子初尉永嘉去，红颜白面花映肉。军符侯印取岂迟，紫燕𫘧耳行甚速。圣朝尚飞战鬬尘，济世宜引英俊人。黎元愁痛会苏息，夷狄跋扈徒逡巡。授钺筑坛闻意旨，颓纲漏网期弥纶。郭钦上书见大计，刘毅答诏惊群臣。他日更仆语不浅，明公论兵气益振。倾壶箫管黑白发，儛剑霜雪吹青春。宴筵曾语苏季子，后来杰出云孙比。茅斋定王城郭门，药物楚老渔商市。市北肩舆每联袂，郭南抱瓮亦隐几。无数将军西第成，早作丞相东山起。鸟雀苦肥秋粟菽，蛟龙欲蛰寒沙水。天下鼓角何时休，阵前部曲终日死。附书与裴因示苏，此生已愧须人扶。致君尧舜付公等，早据要路思捐躯。",
        "object_id": "1b942cdf-a8ec-4bf9-8c1e-bba47e0c4726"
    },
    {
        "title": "病马",
        "author": "杜甫",
        "content": "乘尔亦已久，天寒关塞深。尘中老尽力，岁晚病伤心。毛骨岂殊众，驯良犹至今。物微意不浅，感动一沈吟。",
        "object_id": "057c887c-9525-4a2e-b553-23d5afab9275"
    },
    {
        "title": "少年行二首 一",
        "author": "杜甫",
        "content": "莫笑田家老瓦盆，自从盛酒长儿孙。倾银注瓦惊人眼，共醉终同卧竹根。",
        "object_id": "cee19f68-28bd-4565-90ef-957426d73e23"
    },
    {
        "title": "奉寄别马巴州",
        "author": "杜甫",
        "content": "勋业终归马伏波，功曹非复汉萧何。扁舟系缆沙边久，南国浮云水上多。独把鱼竿终远去，难随鸟翼一相过。知君未爱春湖色，兴在骊驹白玉珂。",
        "object_id": "4ab03240-492d-44fa-b967-00441fb20900"
    },
    {
        "title": "课小竖鉏斫舍北果林枝蔓荒秽净讫移床三首 一",
        "author": "杜甫",
        "content": "病枕依茅栋，荒鉏净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。",
        "object_id": "36f359c3-d3d9-4b65-ba49-a281cb8d8ec1"
    },
    {
        "title": "病后遇王倚饮赠歌",
        "author": "杜甫",
        "content": "麟角凤觜世莫识，煎胶续弦奇自见。尚看王生抱此怀，在于甫也何由羡。且遇王生慰畴昔，素知贱子甘贫贱。酷见冻馁不足耻，多病沈年苦无健。王生怪我颜色恶，荅云伏枕艰难遍。疟疠三秋孰可忍，寒热百日相交战。头白眼暗坐有胝，肉黄皮皱命如线。惟生哀我未平复，为我力致美殽膳。遣人向市赊香粳，唤妇出房亲自馔。长安冬葅酸且绿，金城土酥静如练。兼求富豪且割鲜，密沽斗酒谐终宴。故人情义晚谁似，令我手脚轻欲漩。老马为驹信不虚，当时得意况深眷。但使残年饱吃饭，只愿无事常相见。",
        "object_id": "a2d1860f-cd55-488c-9c4b-3d19d5b8d3ef"
    },
    {
        "title": "后出塞五首 三",
        "author": "杜甫",
        "content": "古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日收胡马群。誓开玄冥北，持以奉吾君。",
        "object_id": "dc65d380-14d7-4ed4-b225-a6a976172050"
    },
    {
        "title": "春日忆李白",
        "author": "杜甫",
        "content": "白也诗无敌，飘然思不群。清新庾开府，俊逸鲍参军。渭北春天树，江东日暮云。何时一尊酒，重与细论文。",
        "object_id": "571a9d34-1572-42f4-bb50-96c4d88974b4"
    },
    {
        "title": "立秋雨院中有作",
        "author": "杜甫",
        "content": "山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水汽浮。礼宽心有适，节爽病微瘳。主将归调鼎，吾还访旧丘。",
        "object_id": "322046c5-fbdd-4d0d-b085-51250f255e61"
    },
    {
        "title": "后出塞五首 四",
        "author": "杜甫",
        "content": "献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄凌上都。边人不敢议，议者死路衢。",
        "object_id": "74e31da9-682f-45e2-8c18-c5a5689c3ba9"
    },
    {
        "title": "热三首 一",
        "author": "杜甫",
        "content": "雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。何似儿童岁，风凉出舞雩。",
        "object_id": "0336e989-ea54-4fdc-80b6-ffd5c6595a35"
    },
    {
        "title": "发阆中",
        "author": "杜甫",
        "content": "前有毒蛇后猛虎，溪行尽日无邨坞。江风萧萧云拂地，山木惨惨天欲雨。女病妻忧归意速，秋花锦石谁复数。别家三月一得书，避地何时免愁苦。",
        "object_id": "0932954f-3895-490b-864a-1469ef8e16df"
    },
    {
        "title": "江边星月二首 二",
        "author": "杜甫",
        "content": "江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。",
        "object_id": "1130a58d-d738-46e6-8052-1252a540540d"
    },
    {
        "title": "愁坐",
        "author": "杜甫",
        "content": "高斋常见野，愁坐更临门。十月山寒重，孤城月水昏。葭萌氐种迥，左担犬戎存。终日忧奔走，归期未敢论。",
        "object_id": "1d5ba079-7c3a-4b81-a2f0-4610ecf38b2b"
    },
    {
        "title": "寄赠王十将军承俊",
        "author": "杜甫",
        "content": "将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。",
        "object_id": "6306447f-ad78-4478-aeb0-9bde2807146f"
    },
    {
        "title": "江亭送眉州辛别驾升之",
        "author": "杜甫",
        "content": "柳影含云幕，江波近酒壶。异方惊会面，终宴惜征途。沙晚低风蝶，天晴喜浴凫。别离伤老大，意绪日荒芜。",
        "object_id": "18c5fa19-1eba-4c04-933c-f66b8f3e8d84"
    },
    {
        "title": "前苦寒行二首 一",
        "author": "杜甫",
        "content": "汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁𫄨绤。玄冥祝融气或交，手持白羽未敢释。",
        "object_id": "c2013b6f-2707-4f63-8fc4-af831d86bc9f"
    },
    {
        "title": "登舟将适汉阳",
        "author": "杜甫",
        "content": "春宅弃汝去，秋帆催客归。庭蔬尚在眼，浦浪已吹衣。生理飘荡拙，有心迟暮归。中原戎马盛，远道素书稀。塞雁与时集，樯乌终岁飞。鹿门自此往，永息汉阴机。",
        "object_id": "232e1f32-4d09-4689-b3ba-6d434f6aacf7"
    },
    {
        "title": "得弟消息二首 二",
        "author": "杜甫",
        "content": "汝懦归无计，吾衰往未期。浪传乌鹊喜，深负鹡鸽诗。生理何颜面，忧端且岁时。两京三十口，虽在命如丝。",
        "object_id": "102793c0-2d3d-458f-a7e6-dfc302477324"
    },
    {
        "title": "江头四咏 花鸭",
        "author": "杜甫",
        "content": "花鸭无泥滓，堦前每缓行。羽毛知独立，黑白太分明。不觉群心妒，休牵众眼惊。稻粱霑汝在，作意莫先鸣。",
        "object_id": "3df2ee44-0907-409e-8efb-4d21c1b65908"
    },
    {
        "title": "长江二首 二",
        "author": "杜甫",
        "content": "浩浩终不息，乃知东极临。众流归海意，万国奉君心。色借潇湘阔，声驱滟滪深。未辞添雾雨，接上遇衣襟。",
        "object_id": "5b7bdb65-ec29-4ebe-b698-19a2f60498df"
    },
    {
        "title": "曲江三章章五句 一",
        "author": "杜甫",
        "content": "曲江萧条秋气高，菱荷枯折随风涛。游子空嗟垂二毛，白石素沙亦相荡，哀鸿独叫求其曹。",
        "object_id": "8483aa2d-27c5-4e40-816a-d0f84a04bddc"
    },
    {
        "title": "湖城东遇孟云卿复归刘颢宅宿宴饮散因为醉歌",
        "author": "杜甫",
        "content": "疾风吹尘暗河县，行子隔手不相见。湖城城南一开眼，驻马偶识云卿面。向非刘颢为地主，懒回鞭辔成高宴。刘侯叹我携客来，置酒张灯促华馔。且将款曲终今夕，休语艰难尚酣战。照室红炉促曙光，萦窗素月垂文练。天开地裂长安陌，寒尽春生洛阳殿。岂知驱车复同轨，可惜刻漏随更箭。人生会合不可常，庭树鸡鸣泪如线。",
        "object_id": "88abad3a-4ba9-461a-a592-34eb50aa80ef"
    },
    {
        "title": "喜闻盗贼蕃寇总退口号五首 三",
        "author": "杜甫",
        "content": "崆峒西极过昆仑，驼马由来拥国门。逆气数年吹路断，蕃人闻道渐星奔。",
        "object_id": "dbf21098-d1cd-4576-8af7-7d19c49f1503"
    },
    {
        "title": "闷",
        "author": "杜甫",
        "content": "瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。",
        "object_id": "47f436f0-773e-4950-955f-02fa11806b60"
    },
    {
        "title": "奉送韦中丞之晋赴湖南",
        "author": "杜甫",
        "content": "宠渥征黄渐，权宜借寇频。湖南安背水，峡内忆行春。王室仍多故，苍生倚大臣。还将徐孺子，处处待高人。",
        "object_id": "79e0454e-6d35-47fb-80c1-15f9d6632cea"
    },
    {
        "title": "奉赠李八丈判官",
        "author": "杜甫",
        "content": "我丈时英特，宗枝神尧后。珊瑚市则无，𫘧骥人得有。早年见标格，秀气冲星斗。事业富清机，官曹正独守。顷来树嘉政，皆已传众口。艰难体贵安，冗长吾敢取。区区犹历试，炯炯更持久。讨论实解颐，操割纷应手。箧书积讽谏，宫阙限奔走。入幕未展材，秉钧孰为偶。所亲问淹泊，泛爱惜衰朽。垂白乱南翁，委身希北叟。真成穷辙鲋，或似丧家狗。秋枯洞庭石，风飒长沙柳。高兴激荆衡，知音为回首。",
        "object_id": "6176b224-9362-4973-a649-2f3de578e3ff"
    },
    {
        "title": "泛江",
        "author": "杜甫",
        "content": "方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。",
        "object_id": "8d2d7846-56ad-418c-a6e2-6f8e5f490c4b"
    },
    {
        "title": "丈人山",
        "author": "杜甫",
        "content": "自为青城客，不唾青城地。为爱丈人山，丹梯近幽意。丈人祠西佳气浓，缘云拟住最高峰。埽除白发黄精在，君看他时冰雪容。",
        "object_id": "e0cbff86-2ace-41db-b528-c33689a3afe8"
    },
    {
        "title": "西阁曝日",
        "author": "杜甫",
        "content": "凛冽倦玄冬，负暄嗜飞阁。羲和流德泽，颛顼愧倚薄。毛发具自和，肌肤潜沃若。太阳信深仁，衰气歘有托。攲倾烦注眼，容易收病脚。流离木杪猿，翩跹山颠鹤。用知苦聚散，哀乐日已作。即事会赋诗，人生忽如昨。古来遭丧乱，贤圣尽萧索。胡为将暮年，忧世心力弱。",
        "object_id": "57990c9f-c5a0-479a-81bc-284da6828046"
    },
    {
        "title": "喜达行在所三首 二",
        "author": "杜甫",
        "content": "愁思胡笳夕，凄凉汉苑春。生还今日事，间道暂时人。司隶章初睹，南阳气已新。喜心翻倒极，呜咽泪霑巾。",
        "object_id": "42a236eb-db9d-42f2-a3ae-e415a4e48ebe"
    },
    {
        "title": "蕃剑",
        "author": "杜甫",
        "content": "致此自僻远，又非珠玉装。如何有奇怪，每夜吐光芒。虎气必腾趠，龙身宁久藏。风尘苦未息，持汝奉明王。",
        "object_id": "6e4f767b-c903-4dcc-8e08-33ef70e81445"
    },
    {
        "title": "暮登四安寺钟楼寄裴十",
        "author": "杜甫",
        "content": "暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常閴寂，故人相见未从容。知君苦思缘诗瘦，大向交游万事慵。",
        "object_id": "248f3d52-a0cf-4224-9dd0-5b9f12786c51"
    },
    {
        "title": "少年行二首 二",
        "author": "杜甫",
        "content": "巢燕养雏浑去尽，江花结子已无多。黄衫年少来宜数，不见堂前东逝波。",
        "object_id": "a3aeb9d8-1112-4b40-99fe-11d2db52c001"
    },
    {
        "title": "课小竖鉏斫舍北果林枝蔓荒秽净讫移床三首 二",
        "author": "杜甫",
        "content": "众壑生寒早，长林卷雾齐。青虫悬就日，朱果落封泥。薄俗防人面，全身学马蹄。吟诗坐回首，随意葛巾低。",
        "object_id": "98275391-c590-4fd1-ae91-3641fa8c4756"
    },
    {
        "title": "秋兴八首 二",
        "author": "杜甫",
        "content": "夔府孤城落日斜，每依南斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已暎洲前芦荻花。",
        "object_id": "15190dbd-fbb9-4a1a-b4b7-7bc94ea577ef"
    },
    {
        "title": "后出塞五首 五",
        "author": "杜甫",
        "content": "我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空邨。恶名幸脱免，穷老无儿孙。",
        "object_id": "0fa40901-8543-407c-97dc-95d9e3201b85"
    },
    {
        "title": "赠陈二补阙",
        "author": "杜甫",
        "content": "世儒多汩没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。",
        "object_id": "e07d2690-df2b-40db-a730-409d0ccf2263"
    },
    {
        "title": "奉和严大夫军城早秋",
        "author": "杜甫",
        "content": "秋风袅袅动高旌，玉帐分弓射虏营。已收滴博云间戍，更夺蓬婆雪外城。",
        "object_id": "bc9806ac-4ec6-43fa-b84d-f9502d5c8aa9"
    },
    {
        "title": "寄韩谏议",
        "author": "杜甫",
        "content": "今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨霜。玉京群帝集北斗，或骑骐驎翳凤皇。芙蓉旌旗烟雾乐，影动倒景摇潇湘。星宫之君醉琼浆，羽人稀少不在旁。似闻昨者赤松子，恐是汉代韩张良。昔随刘氏定长安，帷幄未改神惨伤。国家成败吾岂敢，色难腥腐餐风香。周南留滞古所惜，南极老人应寿昌。美人胡为隔秋水，焉得置之贡玉堂。",
        "object_id": "6d303931-f900-4f29-a8b9-caea611a521f"
    },
    {
        "title": "舟月对驿近寺",
        "author": "杜甫",
        "content": "更深不假烛，月朗自明船。金刹清枫外，朱楼白水边。城乌啼眇眇，野鹭宿娟娟。皓首江湖客，钩帘独未眠。",
        "object_id": "6ac2ae13-b8bc-45ad-9657-e34cbc3906c5"
    },
    {
        "title": "杂歌谣辞 大麦行",
        "author": "杜甫",
        "content": "大麦干枯小麦黄，妇人行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。",
        "object_id": "3e618dad-49ae-4159-acf0-afe65cd2a9c5"
    },
    {
        "title": "喜达行在所三首 三",
        "author": "杜甫",
        "content": "死去凭谁报，归来始自怜。犹瞻太白雪，喜遇武功天。影静千官里，心苏七校前。今朝汉社稷，新数中兴年。",
        "object_id": "8aa47a3d-a824-4c5d-866d-337bbf9d386b"
    },
    {
        "title": "承闻故房相公灵榇自阆州启殡归葬东都有作二首 一",
        "author": "杜甫",
        "content": "远闻房太守，归葬陆浑山。一德兴王后，孤魂久客间。孔明多故事，安石竟崇班。他日嘉陵涕，仍沾楚水还。",
        "object_id": "e03aea9d-c2c8-4fce-bfd4-93d0aa46960b"
    },
    {
        "title": "热三首 二",
        "author": "杜甫",
        "content": "瘴云终不灭，泸水复西来。闭户人高卧，归林鸟却回。峡中都似火，江上只空雷。想见阴宫雪，风门飒踏开。",
        "object_id": "d0efe7cc-4876-45cd-a1cc-8c8dc6b2753d"
    },
    {
        "title": "送李功曹之荆州充郑侍御判官重赠",
        "author": "杜甫",
        "content": "曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。使者虽光彩，青枫远自愁。",
        "object_id": "64528c95-a028-4b37-923d-698bed06ae4c"
    },
    {
        "title": "前苦寒行二首 二",
        "author": "杜甫",
        "content": "去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将何所归。",
        "object_id": "9b91c872-6629-4b66-83a1-402a9e26238f"
    },
    {
        "title": "暮秋将归秦留别湖南幕府亲友",
        "author": "杜甫",
        "content": "水阔苍梧野，天高白帝秋。途穷那免哭，身老不禁愁。大府才能会，诸公德业优。北归冲雨雪，谁悯敝貂裘。",
        "object_id": "2b424b44-0b51-483b-9936-1a92c6a23993"
    },
    {
        "title": "忆弟二首 一",
        "author": "杜甫",
        "content": "丧乱闻吾弟，饥寒傍济州。人稀吾不到，兵在见何由。忆昨狂催走，无时病去忧。即今千种恨，惟共水东流。",
        "object_id": "fb0d6385-8dff-4da5-b2c2-6e1a9b5cf48d"
    },
    {
        "title": "涪城县香积寺官阁",
        "author": "杜甫",
        "content": "寺下春江深不流，山腰官阁迥添愁。含风翠壁孤云细，背日丹枫万木稠。小院回廊春寂寂，浴凫飞鹭晚悠悠。诸天合在藤萝外，昏黑应须到上头。",
        "object_id": "2c7af851-a5b4-4726-bb19-551d2e2035df"
    },
    {
        "title": "曲江三章章五句 二",
        "author": "杜甫",
        "content": "即事非今亦非古，长歌激越梢林莽。比屋豪华固难数，吾人甘作心似灰，弟侄何伤泪如雨。",
        "object_id": "02e39e3f-8aa2-40cb-bc2d-3cb08d009c95"
    },
    {
        "title": "戏作俳谐体遣闷二首 一",
        "author": "杜甫",
        "content": "异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。",
        "object_id": "3f3971c6-08a0-4a9b-9afa-9f9bacedc485"
    },
    {
        "title": "畏人",
        "author": "杜甫",
        "content": "早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。",
        "object_id": "55ea6a6b-4849-4712-b076-f343e5c9080c"
    },
    {
        "title": "陪王使君晦日泛江就黄家亭子二首 一",
        "author": "杜甫",
        "content": "山豁何时断，江平不肯流。稍知花改岸，始验鸟随舟。结束多红粉，欢娱恨白头。非君爱人客，晦日更添愁。",
        "object_id": "a4856804-965c-40d0-a54d-5379ace1d95c"
    },
    {
        "title": "阌乡姜七少府设脍戏赠长歌",
        "author": "杜甫",
        "content": "姜侯设脍当严冬，昨日今日皆天风。河冻未渔不易得，凿冰恐侵河伯宫。饔人受鱼鲛人手，洗鱼磨刀鱼眼红。无声细下飞碎雪，有骨已剁觜春葱。偏劝腹腴愧年少，软炊香饭缘老翁。落砧何曾白纸湿，放箸未觉金盘空。新欢便饱姜侯德，清觞异味情屡极。东归贪路自觉难，欲别上马身无力。可怜为人好心事，于我见子真颜色。不恨我衰子贵时，怅望且为今相忆。",
        "object_id": "c166938b-f267-49e1-8a9b-a76852e97540"
    },
    {
        "title": "喜闻盗贼蕃寇总退口号五首 四",
        "author": "杜甫",
        "content": "勃律天西采玉河，坚昆碧碗最来多。旧随汉使千堆宝，少荅胡王万匹罗。",
        "object_id": "0dacaacd-700f-495c-a03b-b20d4cba7bd7"
    },
    {
        "title": "课伐木",
        "author": "杜甫",
        "content": "长夏无所为，客居课奴仆。清晨饭其腹，持斧入白谷。青冥曾巅后，十里斩阴木。人肩四根已，亭午下山麓。尚闻丁丁声，功课日各足。苍皮成委积，素节相照烛。藉汝跨小篱，当仗苦虚竹。空荒咆熊罴，乳兽待人肉。不示知禁情，岂惟干戈哭。城中贤府主，处贵如白屋。萧萧理体净，蜂虿不敢毒。虎穴连里闾，堤防旧风俗。泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。尔曹轻执热，为我忍烦促。秋光近青岑，季月当泛菊。报之以微寒，共给酒一斛。",
        "object_id": "3a334a5a-5aad-4261-b2e3-54524c4ad9f2"
    },
    {
        "title": "岁晏行",
        "author": "杜甫",
        "content": "岁云暮矣多北风，潇湘洞庭白雪中。渔父天寒网罟冻，莫徭射雁鸣桑弓。去年米贵阙军食，今年米贱大伤农。高马达官厌酒肉，此辈杼轴茅茨空。楚人重鱼不重鸟，汝休枉杀南飞鸿。况闻处处鬻男女，割慈忍爱还租庸。往日用钱捉私铸，今许铅锡和青铜。刻泥为之最易得，好恶不合长相蒙。万国城头吹画角，此曲哀怨何时终。",
        "object_id": "1a285196-1fe5-4d28-9ba1-dd75e9ce0af2"
    },
    {
        "title": "陪郑公秋晚北池临眺",
        "author": "杜甫",
        "content": "北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素檝分曹往，金盘小径通。萋萋露草碧，片片晚旗红。杯酒霑津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。",
        "object_id": "179a54b5-59cf-40f3-8fae-63d317331dce"
    },
    {
        "title": "野人送朱樱",
        "author": "杜甫",
        "content": "西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐霑门下省，退朝擎出大明宫。金盘玉箸无消息，此日尝新任转蓬。",
        "object_id": "079740ca-693f-457c-8ed8-625cf2661088"
    },
    {
        "title": "秋兴八首 三",
        "author": "杜甫",
        "content": "千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。",
        "object_id": "0758afd3-8514-4ce5-a716-6c5b1d4ddb41"
    },
    {
        "title": "百忧集行",
        "author": "杜甫",
        "content": "忆年十五心尚孩，健如黄犊走复来。庭前八月棃枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿未知父子礼，叫怒索饭啼门东。",
        "object_id": "d76f179f-60ec-45ef-82b8-8d0e7c121bb5"
    },
    {
        "title": "忆昔二首 一",
        "author": "杜甫",
        "content": "忆昔先皇巡朔方，千乘万骑入咸阳。阴山骄子汗血马，长驱东胡胡走藏。邺城反复不足怪，关中小儿坏纪纲，张后不乐上为忙。至今今上犹拨乱，劳身焦思补四方。我昔近侍叨奉引，出兵整肃不可当。为留猛士守未央，致使岐雍防西羌。犬戎直来坐御床，百官跣足随天王愿见北地傅介子，老儒不用尚书郎。",
        "object_id": "5cee205e-5c59-46e5-b060-9b0916c64a3f"
    },
    {
        "title": "忆弟二首 二",
        "author": "杜甫",
        "content": "且喜河南定，不问邺城围。百战今谁在，三年望汝归。故园花自发，春日鸟还飞。断绝人烟久，东西消息稀。",
        "object_id": "964923ad-cd19-4377-9743-2b29b7b6e644"
    },
    {
        "title": "戏题寄上汉中王三首 一",
        "author": "杜甫",
        "content": "西汉亲王子，成都老客星。百年双白鬓，一别五秋萤。忍断杯中物，秪看座右铭。不能随皂盖，自醉逐浮萍。",
        "object_id": "20c07417-d1ac-43f8-b3e9-504103647e99"
    },
    {
        "title": "院中晚晴怀西郭茅舍",
        "author": "杜甫",
        "content": "幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。",
        "object_id": "7cdb6ea4-8134-4ac9-a201-952fec088296"
    },
    {
        "title": "别赞上人",
        "author": "杜甫",
        "content": "百川日东流，客去亦不息。我生苦漂荡，何时有终极。赞公释门老，放逐来上国。还为世尘婴，颇带憔悴色。杨枝晨在手，豆子雨已熟。是身如浮云，安可限南北。异县逢旧友，初忻写胸臆。天长关塞寒，岁暮饥冻逼。野风吹征衣，欲别向曛黑。马嘶思故枥，归鸟尽敛翼。古来聚散地，宿昔长荆棘。相看俱衰年，出处各努力。",
        "object_id": "40de2a56-327b-49db-894d-dbf8735ad3a8"
    },
    {
        "title": "热三首 三",
        "author": "杜甫",
        "content": "朱李沈不冷，雕胡炊屡新。将衰骨尽痛，被褐味空频。歘翕炎蒸景，飘飖征戍人。十年可解甲，为尔一霑巾。",
        "object_id": "41d24b59-60da-48d1-b004-e5c775f60cf4"
    },
    {
        "title": "送卢十四弟侍御护韦尚书灵榇归上都二十韵",
        "author": "杜甫",
        "content": "素幕渡江远，朱幡登陆微。悲鸣驷马顾，失涕万人挥。参佐哭辞毕，门阑谁送归。从公伏事久，之子俊才稀。长路更执绋，此心犹倒衣。感恩义不小，怀旧礼无违。墓待龙骧诏，台迎獬豸威。深衷见士则，雅论在兵机。戎狄乘妖气，尘沙落禁闱。往年朝谒断，他日埽除非。但促铜壶箭，休添玉帐旗。动询黄阁老，肯虑白登围。万姓疮痍合，群凶嗜欲肥。刺规多谏诤，端拱自光辉。俭约前王体，风流后代希。对敭期特达，衰朽再芳菲。空里愁书字，山中疾采薇。拨杯要忽罢，抱被宿何依。眼冷看征盖，儿扶立钓矶。清霜洞庭叶，故就别时飞。",
        "object_id": "01524421-e3e5-49f3-a237-ae1c44d720b9"
    },
    {
        "title": "寄高三十五书记",
        "author": "杜甫",
        "content": "叹惜高生老，新诗日又多。美名人不及，佳句法如何。主将收才子，崆峒足凯歌。闻君已朱绂，且得慰蹉跎。",
        "object_id": "4a04ffb1-5b06-412e-8cbb-d021aaff929c"
    },
    {
        "title": "铜缾",
        "author": "杜甫",
        "content": "Ｂ乱后碧井废，时清瑶殿深。铜缾未失水，百丈有哀音。侧想美人意，应非寒甃沈。蛟龙半缺落，犹得折黄金。",
        "object_id": "ea9aa292-1c78-4494-b621-c8edd9329b96"
    },
    {
        "title": "陪王使君晦日泛江就黄家亭子二首 二",
        "author": "杜甫",
        "content": "有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。不须吹急管，衰老易悲伤。",
        "object_id": "cfefd449-c8d9-4b64-b391-480f64682615"
    },
    {
        "title": "课小竖鉏斫舍北果林枝蔓荒秽净讫移床三首 三",
        "author": "杜甫",
        "content": "篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。",
        "object_id": "f13724b6-6cd7-4c38-bdae-aa29c39b29c5"
    },
    {
        "title": "戏作俳谐体遣闷二首 二",
        "author": "杜甫",
        "content": "西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。",
        "object_id": "fbe59952-b373-49cb-9578-fe33c09ba5c2"
    },
    {
        "title": "散愁二首 一",
        "author": "杜甫",
        "content": "久客宜旋斾，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。",
        "object_id": "0a77da0a-1228-424b-8bee-57e78dd1a9e3"
    },
    {
        "title": "承闻故房相公灵榇自阆州启殡归葬东都有作二首 二",
        "author": "杜甫",
        "content": "丹旐飞飞日，初传发阆州。风尘终不解，江汉忽同流。剑动新身匣，书归故国楼。尽哀知有处，为客恐长休。",
        "object_id": "3fd1ccca-7ddb-41ec-9627-8a093b3f5721"
    },
    {
        "title": "曲江三章章五句 三",
        "author": "杜甫",
        "content": "自断此生休问天，杜曲幸有桑麻田。故将移住南山边，短衣匹马随李广，看射猛虎终残年。",
        "object_id": "eba84f73-7c00-4307-ba41-09a68002d058"
    },
    {
        "title": "园人送瓜",
        "author": "杜甫",
        "content": "江间虽炎瘴，瓜熟亦不早。柏公镇夔国，滞务兹一埽。食新先战士，共少及溪老。倾筐蒲鸽青，满眼颜色好。竹竿接嵌窦，引注来鸟道。沈浮乱水玉，爱惜如芝草。落刃嚼冰霜，开怀慰枯槁。许以秋蒂除，仍看小童抱。东陵迹芜绝，楚汉休征讨。园人非故侯，种此何草草。",
        "object_id": "15c01eb1-1eb8-4d68-b25e-ae244c049afc"
    },
    {
        "title": "后苦寒行二首 一",
        "author": "杜甫",
        "content": "南纪巫庐瘴不绝，太古以来无尺雪。蛮夷长老怨苦寒，昆仑天关冻应折。",
        "object_id": "edfab8d8-0b21-4198-b103-275f0433a339"
    },
    {
        "title": "得家书",
        "author": "杜甫",
        "content": "去凭游客寄，来为附家书。今日知消息，他乡且旧居。熊儿幸无恙，骥子最怜渠。临老羁孤极，伤时会合疏。二毛趋帐殿，一命侍鸾舆。北阙妖氛满，西郊白露初。凉风新过雁，秋雨欲生鱼。农事空山里，眷言终荷锄。",
        "object_id": "6f23b1cc-5071-4fb2-95c2-a2e94c7016e9"
    },
    {
        "title": "远游",
        "author": "杜甫",
        "content": "贱子何人记，迷芳着处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。",
        "object_id": "ef3344f2-2cdc-4221-b650-d744a5d454d4"
    },
    {
        "title": "喜闻盗贼蕃寇总退口号五首 五",
        "author": "杜甫",
        "content": "今春喜气满乾坤，南北东西拱至尊。大历二年调玉烛，玄元皇帝圣云孙。",
        "object_id": "50fd5a2b-0e04-410a-9030-1f1a3a75d0a3"
    },
    {
        "title": "戏作花卿歌",
        "author": "杜甫",
        "content": "成都猛将有花卿，学语小儿知姓名。用如快鹘风火生，见贼唯多身始轻。绵州副使著柘黄，我卿埽除即日平。子章髑髅血糢糊，手提掷还崔大夫。李侯重有此节度，人道我卿绝世无。",
        "object_id": "554a25ee-27ba-40ed-a77c-0edde1d4fea2"
    },
    {
        "title": "送孟十二仓曹赴东京选",
        "author": "杜甫",
        "content": "君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。",
        "object_id": "c8fcabe4-cdf3-454d-8cbd-b2f78765e6c8"
    },
    {
        "title": "舟中",
        "author": "杜甫",
        "content": "风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，祗应学水仙。",
        "object_id": "9929c7fe-f4ad-449c-85f4-a0aebd0f4de8"
    },
    {
        "title": "画像题诗",
        "author": "杜甫",
        "content": "迎旦东风骑蹇驴，旋呵冻手暖髯须。洛阳无限丹青手，还有功夫画我无？（《苕溪渔隐丛话后集》八云：“世有碑本子美画像，上有诗云云。子美决不肯自作，兼集中亦无之，必好事者为之也。”又《诗人玉屑》十一《考证》云：“‘迎旦东风骑蹇驴’，决非唐人气象，只似白乐天言语。今者世俗图画，以为少陵诗，渔隐亦辨其非矣。黄伯思编入《杜集》，非也。”〖《诗人玉屑》所引，见《沧浪诗话·考证》。〗）。",
        "object_id": "12966c79-9a9f-4b61-840d-5d6600fb8059"
    },
    {
        "title": "去蜀",
        "author": "杜甫",
        "content": "五载客蜀郡，一年居梓州。如何关塞阻，转作潇湘游。世事已黄发，残生随白鸥。安危大臣在，不必泪长流。",
        "object_id": "b961a873-0d3a-4be4-afbe-14b127e48d06"
    },
    {
        "title": "到村",
        "author": "杜甫",
        "content": "碧涧虽多雨，秋沙先少泥。蛟龙引子过，荷芰逐花低。老去参戎幕，归来散马蹄。稻粱须就列，榛草即相迷。蓄积思江汉，疏顽惑町畦。稍酬知己分，还入故林栖。",
        "object_id": "b67cee37-9190-4581-89ec-473df5ef0c6f"
    },
    {
        "title": "寒雨朝行视园树",
        "author": "杜甫",
        "content": "柴门杂树向千株，丹橘黄甘此地无。江上今朝寒雨歇，篱中秀色画屏纡。桃蹊李径年虽故，栀子红椒艳复殊。鏁石藤稍元自落，倚天松骨见来枯。林香出实垂将尽，叶蒂辞枝不重苏。爱日恩光蒙借贷，清霜杀气得忧虞。衰颜更觅藜床坐，缓步仍须竹杖扶。散骑未知云阁处，啼猿僻在楚山隅。",
        "object_id": "0e2cf65b-d757-4698-97a0-31aedb02f4a3"
    },
    {
        "title": "戏赠阌乡秦少公短歌",
        "author": "杜甫",
        "content": "去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。",
        "object_id": "0f6b5485-6ead-48e3-b211-46aaa1be1238"
    },
    {
        "title": "忆昔二首 二",
        "author": "杜甫",
        "content": "忆昔开元全盛日，小邑犹藏万家室。稻米流脂粟米白，公私苍廪俱丰实。九州道路无豺虎，远行不劳吉日出。齐纨鲁缟车班班，男耕女桑不相失。宫中圣人奏云门，天下朋友皆胶漆。百余年间未灾变，叔孙礼乐萧何律。岂闻一绢直万钱，有田种谷今流血。洛阳宫殿烧焚尽，宗庙新除狐兔穴。伤心不忍问耆旧，复恐初从乱离说。小臣鲁钝无所能，朝廷记识蒙禄秩。周宣中兴望我皇，洒血江汉身衰疾。",
        "object_id": "80d0b9f1-7ae5-4b37-a34b-9e0d0e62e3fe"
    },
    {
        "title": "得舍弟消息",
        "author": "杜甫",
        "content": "乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。旧犬知愁恨，垂头傍我床。",
        "object_id": "d2cf3e2d-249b-41bc-ba86-cd4f899dc840"
    },
    {
        "title": "戏题寄上汉中王三首 二",
        "author": "杜甫",
        "content": "策杖时能出，王门异昔游。已知嗟不起，未许醉相留。蜀酒浓无敌，江鱼美可求。终思一酩酊，净扫雁池头。",
        "object_id": "47a316ac-ed57-45fb-8ca7-8ee26389a7d2"
    },
    {
        "title": "云安九日郑十八携酒陪诸公宴",
        "author": "杜甫",
        "content": "寒花开已尽，菊蘂独盈枝。旧摘人频异，轻香酒𫏐随。地偏初衣袷，山拥更登危。万国皆戎马，酣歌泪欲垂。",
        "object_id": "b3415e02-0a13-47d3-8ba2-e33bc0e079b1"
    },
    {
        "title": "秋兴八首 四",
        "author": "杜甫",
        "content": "闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。",
        "object_id": "1ec1bfe2-0243-4f3c-9789-8bdbddc6a015"
    },
    {
        "title": "万丈潭",
        "author": "杜甫",
        "content": "青溪合冥莫，神物有显晦。龙依积水蟠，窟压万丈内。跼步凌垠堮，侧身下烟霭。前临洪涛宽，却立苍石大。山色一径尽，崖绝两壁对。削成根虚无，倒影垂澹瀩。黑如湾澴底，清见光炯碎。孤云倒来深，飞鸟不在外。高萝成帷幄，寒木累旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石碍。何事暑天过，快意风雨㑹。",
        "object_id": "b1b841ee-a837-427e-aecc-1da457c3b102"
    },
    {
        "title": "哭李常侍峄二首 一",
        "author": "杜甫",
        "content": "一代风流尽，修文地下深。斯人不重见，将老失知音。短日行梅岭，寒山落桂林。长安若个畔，犹想映貂金。",
        "object_id": "135919ac-449e-4c24-b088-c71de153f199"
    },
    {
        "title": "奉赠严八阁老",
        "author": "杜甫",
        "content": "扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。新诗句句好，应任老夫传。",
        "object_id": "f4836a0b-ba8d-4561-adfe-a7b862c42f5f"
    },
    {
        "title": "观安西兵过赴关中待命二首 一",
        "author": "杜甫",
        "content": "四镇富精锐，摧锋皆绝伦。还闻献士卒，足以静风尘。老马夜知道，苍鹰饥着人。临危经久战，用急始如神。",
        "object_id": "57d11f12-bb85-47ff-9b97-0676acc9d4bc"
    },
    {
        "title": "赠花卿",
        "author": "杜甫",
        "content": "锦城丝管日纷纷，半入江风半入云。此曲秪应天上有，人间能得几回闻。",
        "object_id": "846bf783-211a-4122-9587-054fcbdbc6d1"
    },
    {
        "title": "南征",
        "author": "杜甫",
        "content": "春岸桃花水，云帆枫树林。偷生长避地，适远更霑襟。老病南征日，君恩北望心。百年歌自苦，未见有知音。",
        "object_id": "251a7dea-9d42-445d-84de-39a9b71b8bcf"
    },
    {
        "title": "信行远修水筒",
        "author": "杜甫",
        "content": "汝性不茹荤，清静仆夫内。秉心识本源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日熏惊未餐，貌赤愧相对。浮瓜供老病，裂饼尝所爱。于斯荅恭谨，足以殊殿最。讵要方士符，何假将军盖。行诸直如笔，用意崎岖外。",
        "object_id": "3eef1d5f-2011-4417-be2c-57667aa3bea6"
    },
    {
        "title": "遣闷",
        "author": "杜甫",
        "content": "地阔平沙岸，舟虚小洞房。使尘来驿道，城日避乌樯。暑雨留蒸湿，江风借夕凉。行云星隐见，叠浪月光芒。萤鉴缘帷彻，蛛丝罥鬓长。哀筝犹凭几，鸣笛竟霑裳。倚著如秦赘，过逢类楚狂。气冲看剑匣，颖脱抚锥囊。妖孽关东臭，兵戈陇右创。时清疑武略，世乱跼文场。余力浮于海，端忧问彼苍。百年从万事，故国耿难忘。",
        "object_id": "ca2fc78d-b575-49ac-abbc-e548d9fe1457"
    },
    {
        "title": "追酬故高蜀州人日见寄",
        "author": "杜甫",
        "content": "自蒙蜀州人日作，不意清诗久零落。今晨散帙眼忽开，迸泪幽吟事如昨。呜呼壮士多慷慨，合沓高名动寥廊。叹我凄凄求友篇，感时郁郁匡君略。锦里春光空烂熳，瑶墀侍臣已冥莫。潇湘水国傍鼋鼍，鄠杜秋天失雕鹗。东西南北更谁论，白首扁舟病独存。遥拱北辰缠寇盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子，曳裾何处觅王门。文章曹植波澜阔，服食刘安德业尊。长笛谁能乱愁思，昭州词翰与招魂。",
        "object_id": "3057f1b2-f2c5-482d-a9c8-b4d1a02125e9"
    },
    {
        "title": "送裴二虬作尉永嘉",
        "author": "杜甫",
        "content": "孤屿亭何处，天涯水汽中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。",
        "object_id": "707956ea-1893-4d4b-81f0-2d0786647e46"
    },
    {
        "title": "放船",
        "author": "杜甫",
        "content": "收帆下急水，卷幔逐回滩。江市戎戎暗，山云淰淰寒。村荒无径入，独鸟怪人看。已泊城楼底，何曾夜色阑。",
        "object_id": "014b2ad0-4cb1-43fb-9901-35e3650f105f"
    },
    {
        "title": "散愁二首 二",
        "author": "杜甫",
        "content": "闻道幷州镇，尚书训士齐。几时通蓟北，当日报关西。恋阙丹心破，霑衣皓首啼。老魂招不得，归路恐长迷。",
        "object_id": "1e5828eb-ebeb-4c30-8894-70ebb94adc3e"
    },
    {
        "title": "丽人行",
        "author": "杜甫",
        "content": "三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有，翠微㔩叶垂鬓唇。背后何所见，珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，銮刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。炙手可热势绝伦，慎莫近前丞相嗔。",
        "object_id": "370b53ae-949e-45cf-92b0-3aca072c1b86"
    },
    {
        "title": "秋兴八首 五",
        "author": "杜甫",
        "content": "蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。",
        "object_id": "e03b89ed-18ab-4576-ad30-fd5a6060f7a7"
    },
    {
        "title": "洞房",
        "author": "杜甫",
        "content": "洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。",
        "object_id": "10b328c2-e211-4351-b921-2cfd04d05e99"
    },
    {
        "title": "入奏行赠西山检察使窦侍御",
        "author": "杜甫",
        "content": "窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶。蔗浆归厨金碗冻，洗涤烦热足以宁君躯。政用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇麤，窦氏检察应时须。运粮绳桥壮士喜，斩木火井穷猿呼。八州刺史思一战，三城守边却可图。此行入奏计未小，密奉贤旨恩宜殊。绣衣春当霄汉立，彩服日向庭闱趋。省郎京尹必俯拾，江花未落还成都。江花未落还成都，肯访浣花老翁无。为君酤酒满眼酤，与奴白饭马青刍。",
        "object_id": "968777d5-0571-4d7b-a00d-8549f311ac3a"
    },
    {
        "title": "得舍弟观书自中都已达江陵今兹暮春月末行李合到夔州悲喜相兼团圆可待赋诗即事情见乎词",
        "author": "杜甫",
        "content": "尔到江陵府，何时到峡州？乱难生有别，聚集病应瘳。飒飒开啼眼，朝朝上水楼。老身须付托，白骨更何忧。",
        "object_id": "a80b6c10-6672-4efb-ba89-6ef86beab5bf"
    },
    {
        "title": "后苦寒行二首 二",
        "author": "杜甫",
        "content": "晚来江门失大木，猛风中夜吹白屋。天兵斩断青海戎，杀气南行动地轴，不尔苦寒何太酷。巴东之峡生凌澌，彼苍回轩人得知。",
        "object_id": "ad408522-3d66-49f7-be14-8ca7a8d29301"
    },
    {
        "title": "观安西兵过赴关中待命二首 二",
        "author": "杜甫",
        "content": "奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐，城池未觉喧。",
        "object_id": "111f8ccd-6456-408c-86d6-0bbdbdf1a41e"
    },
    {
        "title": "李鄠县丈人胡马行",
        "author": "杜甫",
        "content": "丈人骏马名胡骝，前年避胡过金牛。回鞭却走见天子，朝饮汉水暮灵州。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹，脚下高蹄削寒玉。始知神龙别有种，不比俗马空多肉。洛阳大道时再清，累日喜得俱东行。凤臆龙鬐未易识，侧身注目长风生。",
        "object_id": "48568d08-d789-4eca-b9a8-5dcf09d6a516"
    },
    {
        "title": "八月十五夜月二首 一",
        "author": "杜甫",
        "content": "满目飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。",
        "object_id": "e68896e5-b85b-4a0b-abf4-4b732cd230e4"
    },
    {
        "title": "冬狩行",
        "author": "杜甫",
        "content": "君不见东川节度兵马雄，校猎亦似观成功。夜发猛士三千人，清晨合围步骤同。禽兽已毙十七八，杀声落日回苍穹。幕前生致九青兕，骆驼𡾋峞垂玄熊。东西南北百里间，髣髴蹴踏寒山空。有鸟名鸜鹆，力不能高飞逐走蓬。肉味不足登鼎俎，何为见羁虞罗中。春搜冬狩侯得同，使君五马一马骢。况今摄行大将权，号令颇有前贤风。飘然时危一老翁，十年厌见旌旗红。喜君士卒甚整肃，为我回辔擒西戎。草中狐兔尽何益，天子不在咸阳宫。朝廷虽无幽王祸，得不哀痛尘再蒙。呜呼，得不哀痛尘再蒙。",
        "object_id": "6e95c3fb-b575-4343-a576-39168cb01163"
    },
    {
        "title": "凭孟仓曹将书觅土娄旧庄",
        "author": "杜甫",
        "content": "平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。",
        "object_id": "c2fc978a-c284-4c06-8f72-eb5041b21e56"
    },
    {
        "title": "宿府",
        "author": "杜甫",
        "content": "清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。",
        "object_id": "f540f519-e3c4-41c2-b299-f1d255977705"
    },
    {
        "title": "官池春雁二首 一",
        "author": "杜甫",
        "content": "自古稻粱多不足，至今㶉𫛶乱为群。且休怅望看春水，更恐归飞隔暮云。",
        "object_id": "d667cadd-45f0-44ef-947c-1c166be18ccd"
    },
    {
        "title": "戏题寄上汉中王三首 三",
        "author": "杜甫",
        "content": "群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空余枚叟在，应念早升堂。",
        "object_id": "d4c8cd03-d2a8-4bc9-97f1-496566f10b3a"
    },
    {
        "title": "荅郑十七郎一绝",
        "author": "杜甫",
        "content": "雨后过畦润，花残步屐迟。把文惊小陆，好客见当时。",
        "object_id": "52c51321-a3dd-4dfd-998a-af8309e58d77"
    },
    {
        "title": "季秋江村",
        "author": "杜甫",
        "content": "乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。",
        "object_id": "14e71d5c-ff47-4b86-b37f-f79cbfbc4796"
    },
    {
        "title": "两当县吴十侍御江上宅",
        "author": "杜甫",
        "content": "寒城朝烟澹，山谷落叶赤。阴风千里来，吹汝江上宅。鹍鸡号枉渚，日色傍阡陌。借问持斧翁，几年长沙客。哀哀失木狖，矫矫避弓翮。亦知故乡乐，未敢思夙昔。昔在凤翔都，共通金闺籍。天子犹蒙尘，东郊暗长戟。兵家忌间谍，此辈常接迹。台中领举劾，君必慎剖析。不忍杀无辜，所以分白黑。上官权许与，失意见迁斥。仲尼甘旅人，向子识损益。朝廷非不知，闭口休叹息。余时忝诤臣，丹陛实咫尺。相看受狼狈，至死难塞责。行迈心多违，出门无与适。于公负明义，惆怅头更白。",
        "object_id": "da6f5381-433a-41d3-afea-2598d19fe9c1"
    },
    {
        "title": "江陵节度阳城郡王新楼成王请严侍御判官赋七字句同作",
        "author": "杜甫",
        "content": "楼上炎天冰雪生，高飞燕雀贺新成。碧窗宿雾蒙蒙湿，朱栱浮云细细轻。杖钺褰帷瞻具美，投壶散帙有余清。自公多暇延参佐，江汉风流万古情。",
        "object_id": "0db42110-bda6-490a-b3e0-61a5dfffad79"
    },
    {
        "title": "哭李常侍峄二首 二",
        "author": "杜甫",
        "content": "青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。发挥王子表，不愧史臣词。",
        "object_id": "f6f418e9-b030-4998-bd2f-d1f21ade4e5a"
    },
    {
        "title": "柟树为风雨所拔叹",
        "author": "杜甫",
        "content": "倚江柟树草堂前，故老相传二百年。诛茅卜居总为此，五月髣髴闻寒蝉。东南飘风动地至，江翻石走流云气。干排雷雨犹力争，根断泉源岂天意。沧波老树性所爱，浦上童童一青盖。野客频留惧雪霜，行人不过听竽籁。虎倒龙颠委榛棘，泪痕血点垂胸臆。我有新诗何处吟，草堂自此无颜色。",
        "object_id": "bdeeaa87-d383-44e2-8245-d18fcffb107f"
    },
    {
        "title": "苏大侍御访江浦赋八韵记异",
        "author": "杜甫",
        "content": "庞公不浪出，苏氏今有之。再闻诵新作，突过黄初诗。乾坤几反复，扬马宣同时。今晨清镜中，胜食斋房芝。余发喜却变，白间生黑丝。昨夜舟火灭，湘娥帘外悲。百灵未敢散，风破寒江迟。",
        "object_id": "e263d29c-c7b0-4cd9-a1ef-d7426a8846c8"
    },
    {
        "title": "城西陂泛舟",
        "author": "杜甫",
        "content": "青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能蘯桨，百壶那送酒如泉。",
        "object_id": "2646aa96-72fd-42bf-9671-83924dbb4236"
    },
    {
        "title": "奉送郭中丞兼太仆卿充陇右节度使三十韵",
        "author": "杜甫",
        "content": "诏发西山将，秋屯陇右兵。凄凉余部曲，燀赫旧家声。雕鹗乘时去，骅骝顾主鸣。艰难须上策，容易即前程。斜日当轩盖，高风卷斾旌。松悲天水冷，沙乱雪山清。和虏犹怀惠，防边不敢惊。古来于异域，镇静示专征。燕蓟奔封豕，周秦触骇鲸。中原何惨黩，余孽尚纵横。箭入昭阳殿，笳吟细柳营。内人红袖泣，王子白衣行。宸极祅星动，园陵杀气平。空余金椀出，无复穗帷轻。毁庙天飞雨，焚宫火彻明。罘罳朝共落，棆桷夜同倾。三月师逾整，群胡势就烹。疮痍亲接战，勇决冠垂成。妙誉期元宰，殊恩且列卿。几时回节钺，戮力埽欃枪。圭窦三千士，云梯七十城。耻非齐说客，祗似鲁诸生。通籍微班忝，周行独坐荣。随肩趋漏刻，短发寄簪缨。径欲依刘表，还疑厌祢衡。渐衰那此别，忍泪独含情。废邑狐狸语，空邨虎豹争。人频坠涂炭，公岂忘精诚。元帅调新律，前军压旧京。安边仍扈从，莫作后功名。",
        "object_id": "e3c12144-2047-423c-82ab-59ac817de071"
    },
    {
        "title": "秦州杂诗二十首 一",
        "author": "杜甫",
        "content": "满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。西征问烽火，心折此淹留。",
        "object_id": "a9a5c088-8d7d-44cf-9554-4b1bd43e9d6b"
    },
    {
        "title": "奉酬李都督表丈早春作",
        "author": "杜甫",
        "content": "力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。",
        "object_id": "327ec1e1-6d64-4867-9130-51bacc00112c"
    },
    {
        "title": "久客",
        "author": "杜甫",
        "content": "羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正纵横。",
        "object_id": "87334352-82e2-40c3-84b4-ab78ae38e411"
    },
    {
        "title": "乐游园歌",
        "author": "杜甫",
        "content": "乐游古园崒森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开昳荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。",
        "object_id": "785330b1-8050-4b3b-beec-8b50916cdb7a"
    },
    {
        "title": "宿昔",
        "author": "杜甫",
        "content": "宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。",
        "object_id": "0366a5ab-545c-4240-96d7-556b4831e749"
    },
    {
        "title": "喜观即到复题短篇二首 一",
        "author": "杜甫",
        "content": "巫峡千山暗，终南万里春。病中吾见弟，书到汝为人。意荅儿童问，来经战伐新。泊船悲喜后，款款话归秦。",
        "object_id": "cf68f337-d8fc-48a3-b89e-a828d08189a6"
    },
    {
        "title": "槐叶冷淘",
        "author": "杜甫",
        "content": "青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此珠。愿随金騕袅，走置锦屠苏。路远思恐泥，兴深终不渝。献芹则小小，荐藻明区区。万里露寒殿，开冰清玉壶。君王纳凉晚，此味亦时须。",
        "object_id": "ca42b16b-5f16-40f4-8291-34970d922fac"
    },
    {
        "title": "少年行",
        "author": "杜甫",
        "content": "马上谁家薄媚郎，临堦下马坐人床。不通姓字麤豪甚，指点银瓶索酒尝。",
        "object_id": "469e9b83-b9fe-4f2e-89da-bb59dd7b9067"
    },
    {
        "title": "八月十五夜月二首 二",
        "author": "杜甫",
        "content": "稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。",
        "object_id": "3e5e2a47-232b-4a3c-bc62-67e808b758fe"
    },
    {
        "title": "别苏徯（赴湖南幕）",
        "author": "杜甫",
        "content": "故人有游子，弃掷傍天隅。他日怜才命，居然屈壮图。十年犹塌翼，绝倒为惊吁。消渴今如在，提携愧老夫。岂知台阁旧，先拂凤皇雏。得实翻苍竹，栖枝把翠梧。北辰当宇宙，南岳据江湖。国带风尘色，兵张虎豹符。数论封内事，挥发府中趋。赠尔秦人策，莫鞭辕下驹。",
        "object_id": "0901271a-f225-4a78-b7cf-bcd2fb3e0d7e"
    },
    {
        "title": "哭台州郑司户苏少监",
        "author": "杜甫",
        "content": "故旧谁怜我，平生郑与苏。存亡不重见，丧乱独前途。豪俊何人在，文章埽地无。羇游万里阔，凶问一年俱。白首中原上，清秋大海隅。夜台当北斗，泉路著东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追谁迹未拘。班扬名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化𬬻。从容拘旧学，惨淡閟阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病餐巴水，疮痍老蜀都。飘零迷哭处，天地日榛芜。",
        "object_id": "65c98846-6b8b-4319-a10e-d3c5c0fde249"
    },
    {
        "title": "义鹘",
        "author": "杜甫",
        "content": "阴崖有苍鹰，养子黑柏颠。白蛇登其巢，吞噬恣朝餐。雄飞远求食，雌者鸣辛酸。力强不可制，黄口无半存。其父从西归，翻身入长烟。斯须领健鹘，痛愤寄所宣。斗上捩孤影，噭哮来九天。修鳞脱远枝，巨颡坼老拳。高空得蹭蹬，短草辞蜿蜒。折尾能一掉，饱肠皆已穿。生虽灭众雏，死亦垂千年。物情有报复，快意贵目前。兹实鸷鸟最，急难心炯然。功成失所往，用舍何其贤。近经潏水湄，此事樵夫传。飘萧觉素发，凛欲冲儒冠。人生许与分，只在顾盼间。聊为义鹘行，用激壮士肝。",
        "object_id": "812e7edc-f0c2-4da9-be16-a14042619ce7"
    },
    {
        "title": "客至",
        "author": "杜甫",
        "content": "舍南舍北皆春水，但见群鸥日日来。花径不曾缘客扫，蓬门今始为君开。盘餐市远无兼味，樽酒家贫只旧醅。肯与邻翁相对饮，隔篱呼取尽余杯。",
        "object_id": "9da0cbe5-52d4-4efc-8be2-2f78f1a8f097"
    },
    {
        "title": "官池春雁二首 二",
        "author": "杜甫",
        "content": "青春欲尽急还乡，紫塞宁论尚有霜。翅在云天终不远，力微[矰]缴绝须防。",
        "object_id": "b4d1bf61-c4e9-4826-86d9-83b237289e87"
    },
    {
        "title": "陪章留后侍御宴南楼",
        "author": "杜甫",
        "content": "绝域长夏晚，兹楼清宴同。朝廷烧栈北，鼓角满天东。屡食将军第，仍骑御史骢。本无丹灶术，那免白头翁。寇盗狂歌外，形骸痛饮中。野云低渡水，檐雨细随风。出号江城黑，题诗蜡炬红。此身醒[复]醉，不拟哭途穷。",
        "object_id": "e339d42e-c929-458f-ab1c-a37215e654e5"
    },
    {
        "title": "遣闷奉呈严公二十韵",
        "author": "杜甫",
        "content": "白水鱼竿客，清秋鹤发翁。胡为来幕下，秪合在舟中。黄卷真如律，青袍也自公。老妻忧坐[痹]，幼女问头风。平地专欹倒，分曹失异同。礼甘衰力就，义忝上官通。畴昔论诗蚤，光辉仗钺雄。宽容存性拙，剪拂念途穷。露裛思藤架，烟霏想桂丛。信然龟触网，直作鸟窥笼。西岭纡村北，南江遶舍东。竹皮寒旧翠，椒实雨新红。浪簸船应坼，杯干瓮即空。藩篱生野径，斤斧任樵童。束缚酬知己，蹉跎效小忠。周防期稍稍，太简遂匆匆。晓入朱扉启，昏归画角终。不成寻别业，未敢息微躬。乌鹊愁银汉，驽骀怕锦幪。会希全物色，时放倚梧桐。",
        "object_id": "a9d85d1f-936c-489c-a074-9e2be10e5af6"
    },
    {
        "title": "小园",
        "author": "杜甫",
        "content": "由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。",
        "object_id": "adb07ed0-a56b-49e6-8ec5-16df727f2c65"
    },
    {
        "title": "秋兴八首 六",
        "author": "杜甫",
        "content": "瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。",
        "object_id": "5d411317-d3fb-45c2-8a4d-b8d30987028e"
    },
    {
        "title": "发秦州",
        "author": "杜甫",
        "content": "我衰更懒拙，生事不自谋。无食问乐土，无衣思南州。汉源十月交，天气凉如秋。草木未黄落，况闻山水幽。栗亭名更佳，下有良田畴。充肠多薯蓣，崖蜜亦易求。密竹复冬笋，清池可方舟。虽伤旅寓远，庶遂平生游。此邦俯要冲，实恐人事稠。应接非本性，登临未销忧。谿谷无异石，塞田始微收。岂复慰老夫，惘然难久留。日色隐孤戍，乌啼满城头。中宵驱车去，饮马寒塘流。磊落星月高，苍茫云雾浮。大哉乾坤内，吾道长悠悠。",
        "object_id": "5aee80a3-db54-4787-9e2a-491e108b8f1d"
    },
    {
        "title": "自平",
        "author": "杜甫",
        "content": "自平宫中吕太一，收珠南海千余日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。",
        "object_id": "b207dcff-1823-4283-88d7-57d8c780c8ab"
    },
    {
        "title": "又作此奉卫公",
        "author": "杜甫",
        "content": "西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。",
        "object_id": "7ee24af9-5477-4a56-b579-4ccdf8150bd5"
    },
    {
        "title": "哭韦大夫之晋",
        "author": "杜甫",
        "content": "凄怆郇瑕色，差池弱冠年。丈人叨礼数，文律早周旋。台阁黄图里，簪裾紫盖边。尊荣真不忝，端雅独翛然。贡喜音容间，冯招病疾缠。南过骇仓卒，北思悄联绵。𫛳鸟长沙讳，犀牛蜀郡怜。素车犹恸哭，宝剑欲高悬。汉道中兴盛，韦经亚相传。冲融标世业，磊落映时贤。城府深朱夏，江湖眇霁天。绮楼关树顶，飞旐泛堂前。帟幕疑风燕，笳箫急暮蝉。兴残虚白室，迹断孝廉船。童孺交游尽，喧卑俗事牵。老来多涕泪，情在强诗篇。谁寄方隅理，朝难将帅权。春秋褒贬例，名器重双全。",
        "object_id": "73d1a893-b647-4f14-a083-ae4b9a99edbb"
    },
    {
        "title": "赠田九判官",
        "author": "杜甫",
        "content": "崆峒使节上青霄，河陇降王款圣朝。宛马总肥春苜蓿，将军只数汉嫖姚。陈留阮瑀谁争长，京兆田郎早见招。麾下赖君才并入，独能无意向渔樵。",
        "object_id": "3e8e3a49-7135-4e53-94a1-524f3801d40e"
    },
    {
        "title": "送人从军",
        "author": "杜甫",
        "content": "弱水应无地，阳关已近天。今君渡沙碛，累月断人烟。好武宁论命，封侯不计年。马寒防失道，雪没锦鞍鞯。",
        "object_id": "530eb94b-97b1-4630-8005-556cfd4a53d3"
    },
    {
        "title": "观李固请司马弟山水图三首 一",
        "author": "杜甫",
        "content": "简易高人意，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。",
        "object_id": "c09c67ab-4080-40bb-85a2-2ed5bc2f32bb"
    },
    {
        "title": "将晓二首 一",
        "author": "杜甫",
        "content": "石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百蛮。",
        "object_id": "c4d9440e-b2d8-4c43-930b-ba0c5dd68548"
    },
    {
        "title": "能画",
        "author": "杜甫",
        "content": "能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。",
        "object_id": "b3bb8b3e-8e4e-4501-83e1-e132d94286a5"
    },
    {
        "title": "茅屋为秋风所破歌",
        "author": "杜甫",
        "content": "八月秋高风怒号，卷我屋上三重茅。茅飞度江洒江郊，高者挂罥长林梢。下者飘转沈塘坳，南邨群童欺我老无力。忍能对面为盗贼，公然抱茅入竹去。唇焦口燥呼不得，归来倚仗自叹息。俄顷风定云墨色，秋天漠漠向昏黑。布衾多年冷似铁，骄儿恶卧踏里裂。床床屋漏无干处，雨脚如麻未断绝。自经丧乱少睡眠，长夜霑湿何由彻。安得广厦千万间，大庇天下寒士俱欢颜。风雨不动安如山，呜呼！何时眼前突兀见此屋？吾庐独破受冻死亦足。",
        "object_id": "9ea879f4-9781-469a-8b52-fc5777e633c2"
    },
    {
        "title": "存殁口号二首 一",
        "author": "杜甫",
        "content": "席谦不见近弹棋，毕曜仍传旧小诗。玉局他年无限笑，白杨今日几人悲。",
        "object_id": "ecf1ba79-ab9c-4f01-ad7c-0f31bad80f4d"
    },
    {
        "title": "题衡山县文宣王庙新学堂呈陆宰",
        "author": "杜甫",
        "content": "旄头彗紫微，无复俎豆事。金甲相排荡，青衿一憔悴。呜呼已十年，儒服弊于地。征夫不遑息，学者沦素志。我行洞庭野，歘得文翁肆。侁侁胄子行，若舞风雩至。周室宜中兴，孔门未应弃。是以资雅才，涣然立新意。衡山虽小邑，首唱恢大义。因见县尹心，根源旧宫閟。讲堂非曩构，大屋加涂墍。下可容百人，墙隅亦深邃。何必三千徒，始压戎马气。林木在庭户，密干叠苍翠。有井朱夏时，辘轳冻阶戺。耳闻读书声，杀伐灾髣髴。故国延归望，衰颜减愁思。南纪改波澜，西河共风味。采诗倦跋涉，载笔尚可记。高歌激宇宙，凡百慎失坠。",
        "object_id": "704cf3c8-46c0-4e9f-b015-7e386bd0eff2"
    },
    {
        "title": "送王侍御往东川放生池祖席",
        "author": "杜甫",
        "content": "东川诗友合，此赠怯轻为。况复传宗近，空然惜别离。梅花交近野，草色向平池。傥忆江边卧，归期愿早知。",
        "object_id": "f41f729c-f562-4abf-9706-57067fcc0135"
    },
    {
        "title": "秦州杂诗二十首 二",
        "author": "杜甫",
        "content": "秦州山北寺，胜迹隗嚣宫。苔藓山门古，丹青野殿空。月明垂叶露，云逐渡溪风。清渭无情极，愁时独向东。",
        "object_id": "9a725c40-d060-4cfb-a800-df3c309f66aa"
    },
    {
        "title": "渼陂行",
        "author": "杜甫",
        "content": "岑参兄弟皆好奇，携我远来游渼陂。天地黤惨忽异色，波涛万顷堆琉璃。琉璃汗漫泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱櫂讴发，丝管啁啾空翠来。沈竿续蔓深莫测，菱叶荷花静如拭。宛在中流渤澥清，下归无极终南黑。半陂已南纯浸山，动影袅窕冲融间。船舷暝戛云际寺，水面月出蓝田关。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无。咫尺但愁雷雨至，苍茫不晓神灵意。少壮几时奈老何，向来哀乐何其多。",
        "object_id": "efa1a341-99b5-4f81-9c2e-4a1e372e41d1"
    },
    {
        "title": "秋兴八首 七",
        "author": "杜甫",
        "content": "昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。",
        "object_id": "40e33874-18b2-4ad8-942e-41240bc9d97c"
    },
    {
        "title": "喜观即到复题短篇二首 二",
        "author": "杜甫",
        "content": "待尔嗔乌鹊，抛书示鹡鸰。枝间喜不去，原上急曾经。江阁嫌津柳，风帆数驿亭。应论十年事，愁绝始星星。",
        "object_id": "c72f883a-a7ee-4905-8dea-a0315c738a02"
    },
    {
        "title": "复阴",
        "author": "杜甫",
        "content": "方冬合沓玄阴塞，昨日晚晴今日黑。万里飞蓬映天过，孤城树羽扬风直。江涛簸岸黄沙走，云雪埋山苍兕吼。君不见夔子之国杜陵翁，牙齿半落左耳聋。",
        "object_id": "59ddc03d-8cc2-48c7-9fe2-6f7dc4931a73"
    },
    {
        "title": "春远",
        "author": "杜甫",
        "content": "肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。",
        "object_id": "3735888b-0625-49aa-bd0b-22b38bb81c92"
    },
    {
        "title": "十六夜玩月",
        "author": "杜甫",
        "content": "旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。巴童浑不寝，半夜有行舟。",
        "object_id": "7bca90d8-d192-4088-b5a6-d32afe1f3eed"
    },
    {
        "title": "行官张望补稻畦水归",
        "author": "杜甫",
        "content": "东屯大江北，百顷平若案。六月青稻多，千畦碧泉乱。插秧适云已，引溜加溉灌。更仆往方塘，决渠当断岸。公私各地著，浸润无天旱。主守问家臣，分明见溪伴。芊芊炯翠羽，剡剡生银汉。欧鸟镜里来，关山云边看。秋菰成黑米，精凿传白粲。玉粒足晨炊，红鲜任霞散。终然添旅食，作苦期壮观。遗穗及众多，我仓戒滋蔓。",
        "object_id": "ed927451-c3fd-4566-97a2-c86f8c2fa756"
    },
    {
        "title": "舟中夜雪有怀卢十四侍御弟",
        "author": "杜甫",
        "content": "朔风吹桂水，朔雪夜纷纷。暗度南楼月，寒深北渚云。烛斜初近见，舟重竟无闻。不识山阴道，听鸡更忆君。",
        "object_id": "15a3131f-aaa2-4557-9233-aeceb9edbb63"
    },
    {
        "title": "送杨六判官使西蕃",
        "author": "杜甫",
        "content": "送远秋风落，西征海气寒。帝京氛祲满，人世别离难。绝域遥怀怒，和亲愿结欢。敕书怜赞普，兵甲望长安。宣命前程急，惟良待士宽。子云清自守，今日起为官。垂泪方投笔，伤时即据鞍。儒衣山鸟怪，汉节野童看。边酒排金盏，夷歌捧玉盘。草轻蕃马健，雪重拂庐干。慎尔参筹画，从兹正羽翰。归来权可取，九万一朝抟。",
        "object_id": "79409b2e-e571-44e6-a49d-46f40cbbbc2f"
    },
    {
        "title": "秦州杂诗二十首 三",
        "author": "杜甫",
        "content": "州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。年少临洮子，西来亦自夸。",
        "object_id": "5845a436-04f1-4954-a6e7-3ea1c4ac752a"
    },
    {
        "title": "画鹘行",
        "author": "杜甫",
        "content": "高堂见生鹘，飒爽动秋骨。初惊无拘挛，何得立突兀。乃知画师妙，功刮造化窟。写作神骏姿，充君眼中物。鸟鹊满樛枝，轩然恐其出。侧脑看青霄，宁为众禽没。长翮如刀剑，人寰可超越。乾坤空峥嵘，粉墨且萧瑟。缅思云沙际，自有烟雾质。吾今意何伤，顾步独纡郁。",
        "object_id": "bf2fb502-1e53-4ff9-a1b8-d9f1273148a7"
    },
    {
        "title": "入衡州",
        "author": "杜甫",
        "content": "兵革自久远，兴衰看帝王。汉仪甚照耀，胡马何猖狂。老将一失律，清边生战场。君臣忍瑕垢，河岳空金汤。重镇如割据，轻权绝纪纲。军州体不一，宽猛性所将。嗟彼苦节士，素于圆凿方。寡妻从为郡，兀者安堵墙。凋弊惜邦本，哀矜存事常。旌麾非其任，府库实过防。恕己独在此，多忧增内伤。偏裨限酒肉，卒伍单衣裳。元恶迷是似，聚谋泄康庄。竟流帐下血，大降湖南殃。烈火发中夜，高烟焦上苍。至今分粟帛，杀气吹沅湘。福善理颠倒，明征天莽茫。销魂避飞镝，累足穿豺狼。隐忍枳棘刺，迁延胝趼疮。远归儿侍侧，犹乳女在旁。久客幸脱免，暮年惭激昴。萧条向水陆，汩没随鱼商。报主身已老，入朝病见妨。悠悠委薄俗，郁郁回刚肠。参错走洲渚，舂容转林篁。片帆左郴岸，通郭前衡阳。华表云鸟埤，名园花草香。旗亭壮邑屋，烽橹蟠城隍。中有古刺史，盛才冠岩廓。扶颠待柱石，独坐飞风霜。昨者间琼树，高谈随羽觞。无论再缱绻，己是安苍黄。剧孟七国畏，马卿四赋良。门阑苏生在，勇锐白起强。问罪富形势，凯歌悬否臧。氛埃期必埽，蚊蚋焉能当。橘井旧地宅，仙山引舟航。此行厌暑雨，厥土闻清凉。诸舅剖符近，开缄书札光。频繁命屡及，磊落字百行。江总外家养，谢安乘兴长。下流匪珠玉，择木羞鸾皇。我师嵇叔夜，世贤张子房。柴荆寄乐土，鹏路观翱翔。",
        "object_id": "2e0f6fa4-0e8b-449e-bb5d-0ab704403d37"
    },
    {
        "title": "观李固请司马弟山水图三首 二",
        "author": "杜甫",
        "content": "方丈浑连水，天台总映云。人间长见画，老去恨空闻。范蠡舟偏小，王乔鹤不群。此生随万物，何路出尘氛。",
        "object_id": "449addec-d8fe-491c-9ae0-9cc48029574c"
    },
    {
        "title": "水槛遣心二首 一",
        "author": "杜甫",
        "content": "去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。",
        "object_id": "ddcb96ce-37ef-4674-9ce3-c9b3b9116191"
    },
    {
        "title": "台上",
        "author": "杜甫",
        "content": "改席台能迥，留门月复光。云行遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。",
        "object_id": "e00f687e-eb10-4e20-a11c-fbe28180a0c9"
    },
    {
        "title": "送舍弟频赴齐州三首 一",
        "author": "杜甫",
        "content": "岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。",
        "object_id": "e0352351-cbb8-4181-a13c-560a59351f65"
    },
    {
        "title": "赤谷",
        "author": "杜甫",
        "content": "天寒霜雪繁，游子有所之。岂但岁月暮，重来未有期。晨发赤谷亭，险艰方自兹。乱石无改辙，我车已载脂。山深苦多风，落日童穉饥。悄然邨墟迥，烟火何由追。贫病转零落，故乡不可思。常恐死道路，永为高人嗤。",
        "object_id": "b2f88f34-dc04-4366-8ca7-466e5e6e241c"
    },
    {
        "title": "大雨",
        "author": "杜甫",
        "content": "西蜀冬不雪，春农尚嗷嗷。上天回哀眷，朱夏云郁陶。执热乃沸鼎，纤𫄨成缊袍。风雷飒万里，霈泽施蓬蒿。敢辞茅苇漏，已喜黍豆高。三日无行人，二江声怒号。流恶邑里清，矧兹远江皋。荒庭步鹳鹤，隐几望波涛。沈疴聚药饵，顿忘所进劳。则知润物功，可以贷不毛。阴色静陇亩，劝耕自官曹。四邻耒耜出，何必吾家操。",
        "object_id": "3dc49c20-317b-4ef3-9b79-8229b5925fd9"
    },
    {
        "title": "释闷",
        "author": "杜甫",
        "content": "四海十年不解兵，犬戎也复临咸京。失道非关出襄野，扬鞭忽是过胡城。豺狼塞路人断绝，烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能全生。江边老翁错料事，眼暗不见风尘清。",
        "object_id": "0da4b0f7-bb52-4477-a9ef-88d6922198c7"
    },
    {
        "title": "赠献纳使起居田舍人",
        "author": "杜甫",
        "content": "献纳司存雨露边，地分清切任才贤。舍人退食收封事，宫女开函近御筵。晓漏追飞青琐闼，晴窗点检白云篇。扬雄更有河东赋，唯待吹嘘送上天。",
        "object_id": "03b5716c-b741-411d-a388-b2f3fab090e1"
    },
    {
        "title": "月",
        "author": "杜甫",
        "content": "天上秋期近，人间月影清。入河蟾不没，𢭏药兔长生。只益丹心苦，能添白发明。干戈知满地，休照国西营。",
        "object_id": "a35f4223-3156-4912-a5f5-037679ced8a3"
    },
    {
        "title": "野望",
        "author": "杜甫",
        "content": "清秋望不极，迢遰起曾阴。远水兼天净，孤城隐雾深。叶稀风更落，山迥日初沈。独鹤归何晚，昏鸦已满林。",
        "object_id": "342116e5-c4b1-48a4-968c-68e9e7a4057d"
    },
    {
        "title": "将晓二首 二",
        "author": "杜甫",
        "content": "军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。",
        "object_id": "84b3f473-2a29-4cf9-ba9c-11676206d700"
    },
    {
        "title": "自瀼西荆扉且移居东屯茅屋四首 一",
        "author": "杜甫",
        "content": "白盐危峤北，赤甲古城东。平地一川稳，高山四面同。烟霜凄野日，秔稻熟天风。人事伤蓬转，吾将守桂丛。",
        "object_id": "100902e0-ed47-4a70-a85f-05e9bb4e3ca5"
    },
    {
        "title": "遣意二首 一",
        "author": "杜甫",
        "content": "啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。",
        "object_id": "b4fdb8fe-7069-4925-a41b-a9522bb26653"
    },
    {
        "title": "渼陂西南台",
        "author": "杜甫",
        "content": "高台面苍陂，六月风日冷。蒹葭离披去，天水相与永。怀新目似击，接要心已领。仿像识鲛人，空蒙辨鱼艇。错磨终南翠，颠倒白阁影。崷崒增光辉，乘陵惜俄顷。劳生愧严郑，外物慕张邴。世复轻骅骝，吾甘杂蛙黾。知归俗可忽，取适事莫并。身退岂待官，老来苦便静。况资菱芡足，庶结茅茨迥。从此具扁舟，弥年逐清景。",
        "object_id": "3d43a429-0280-47db-a8cd-cbd9e6d3fa8b"
    },
    {
        "title": "鬬鸡",
        "author": "杜甫",
        "content": "鬬鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。",
        "object_id": "33085f30-6606-40c8-99b5-61c4c267e954"
    },
    {
        "title": "舍弟观归蓝田迎新妇送示两篇 一",
        "author": "杜甫",
        "content": "汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。",
        "object_id": "e3e5281a-acc8-4fed-8465-8bb4571e1772"
    },
    {
        "title": "催宗文树鸡栅",
        "author": "杜甫",
        "content": "吾衰怯行迈，旅次展崩迫。愈风传乌鸡，秋卵方漫吃。自春生成者，随母向百翮。驱趁制不禁，喧呼山腰宅。课奴杀青竹，终日憎赤帻。蹋藉盘案翻，塞蹊使之隔。墙东有隙地，可以树高栅。避热时来归，问儿所为迹。织笼曹其内，令入不得掷。稀间可突过，觜爪还污席。我宽蝼蚁遭，彼免狐貉厄。应宜各长幼，自此均勍敌。笼栅念有修，近身见损益。明明领处分，一一当剖析。不昧风雨晨，乱离减忧戚。其流则凡鸟，其气心匪石。倚赖穷岁晏，拨烦去冰释。未似尸乡翁，拘留盖阡陌。",
        "object_id": "a8eb9d52-faa2-42b8-9ed3-3bec5f1413d6"
    },
    {
        "title": "舟出江陵南浦奉寄郑少尹",
        "author": "杜甫",
        "content": "更欲投何处，飘然去此都。形骸元土木，舟檝复江湖。社稷缠妖气，干戈送老儒。百年同弃物，万国尽穷途。雨洗平沙静，天衔阔岸纡。鸣螀随泛梗，别燕赴秋菰。栖托难高卧，饥寒迫向隅。寂寥相喣沫，浩荡报恩珠。溟涨鲸波动，衡阳雁影徂。南征问悬榻，东逝想乘桴。滥窃商歌听，时忧卞泣诛。经过忆郑驿，斟酌旅情孤。",
        "object_id": "72dc154a-f628-4c7c-9a53-71891cdcdba4"
    },
    {
        "title": "惠义寺送王少尹赴成都",
        "author": "杜甫",
        "content": "苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。",
        "object_id": "66c98290-0989-44c8-9f45-1342193ff3b8"
    },
    {
        "title": "存殁口号二首 二",
        "author": "杜甫",
        "content": "郑公粉绘随长夜，曹霸丹青已白头。天下何曾有山水，人间不解重骅骝。",
        "object_id": "b1e5870f-b85d-4297-96cb-8cff7d558433"
    },
    {
        "title": "夜归",
        "author": "杜甫",
        "content": "夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。",
        "object_id": "84d91507-c2a6-4260-8145-2ed3cab95504"
    },
    {
        "title": "夏夜李尚书筵送宇文石首赴县联句",
        "author": "杜甫",
        "content": "爱客尚书贵，之官宅相贤。酒香倾坐侧，帆影驻江边。翟表郎官瑞，凫看令宰仙。雨稀云叶断，夜久烛花偏。数语敧纱帽，高文掷彩笺。兴饶行处乐，离惜醉中眠。单父长多暇，河阳实少年。客居逢自出，为别几凄然。",
        "object_id": "415052da-08ac-43f0-bb9b-9ce383e55bf0"
    },
    {
        "title": "送韦书记赴安西",
        "author": "杜甫",
        "content": "夫子歘通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。",
        "object_id": "e3a5cf75-a207-4e84-8579-c48c16317966"
    },
    {
        "title": "暮寒",
        "author": "杜甫",
        "content": "雾隐平郊树，风含广岸波。沈沈春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。",
        "object_id": "f8bd9e71-19f2-405b-b654-c5501a8d9acb"
    },
    {
        "title": "瘦马行",
        "author": "杜甫",
        "content": "东郊瘦马使我伤，骨骼硉兀如堵墙。绊之欲动转敧侧，此岂有意仍腾骧。细看六印带官字，众道三军遗路旁。皮干剥落杂泥滓，毛暗萧条连雪霜。去岁奔波逐余寇，骅骝不惯不得将。士卒多骑内厩马，惆怅恐是病乘黄。当时历块误一蹶，委弃非汝能周防。见人惨淡若哀诉，失主错莫无晶光。天寒远放雁为伴，日暮不收乌啄疮。谁家且养愿终惠，更试明年春草长。",
        "object_id": "ccbadda6-7e25-4df6-bde4-cff74e45d080"
    },
    {
        "title": "十七夜对月",
        "author": "杜甫",
        "content": "秋月仍圆夜，江村独老身。卷帘还照客，倚杖更随人。光射潜虬动，明翻宿鸟频。茅斋依橘柚，清切露华新。",
        "object_id": "874082d6-f3bb-4cb7-aced-c69d916cf87a"
    },
    {
        "title": "赠别贺兰铦",
        "author": "杜甫",
        "content": "黄雀饱野粟，群飞动荆榛。今君抱何恨，寂寞向时人。老骥倦骧首，苍鹰愁易驯。高贤世未识，固合婴饥贫。国步初返正，乾坤尚风尘。悲歌鬓发白，远赴湘吴春。我恋岷下芋，君思千里莼。生离与死别，自古鼻酸辛。",
        "object_id": "28d70a6c-0d49-4e83-99d7-4bd2ece32100"
    },
    {
        "title": "遣意二首 二",
        "author": "杜甫",
        "content": "檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。",
        "object_id": "982aa516-163c-40fd-94ab-3c7c743456c9"
    },
    {
        "title": "水槛遣心二首 二",
        "author": "杜甫",
        "content": "蜀天常夜雨，江槛已朝晴。叶润林塘密，衣干枕席清。不堪秪老病，何得尚浮名。浅把涓涓酒，深凭送此生。",
        "object_id": "01005a3d-74b2-4be9-b025-6b82b05d936f"
    },
    {
        "title": "送王十五判官扶侍还黔中",
        "author": "杜甫",
        "content": "大家东征逐子回，风生洲渚锦帆开。青青竹笋迎船出，日日江鱼入馔来。离别不堪无限意，艰危深仗济时才。黔阳信使应稀少，莫怪频频劝酒杯。",
        "object_id": "99862a76-dfe7-4990-b83c-156f72808a7e"
    },
    {
        "title": "送舍弟频赴齐州三首 二",
        "author": "杜甫",
        "content": "风尘暗不开，汝去几时来。兄弟分离苦，形容老病催。江通一柱观，日落望乡台。",
        "object_id": "63d7c6b3-e7ae-46f9-ba66-a92675741240"
    },
    {
        "title": "怀锦水居止二首 一",
        "author": "杜甫",
        "content": "军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。朝朝巫峡水，远逗锦江波。",
        "object_id": "6f90e24f-0ed7-4a52-a3cc-afccd7a14933"
    },
    {
        "title": "自瀼西荆扉且移居东屯茅屋四首 二",
        "author": "杜甫",
        "content": "东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令賸客迷。",
        "object_id": "8f5cc8fa-d12f-4b61-9926-32e8a62baca2"
    },
    {
        "title": "秋兴八首 八",
        "author": "杜甫",
        "content": "昆吾御宿自逶迤，紫阁峰阴入渼陂。香稻啄余鹦鹉粒，碧梧栖老凤皇枝。佳人拾翠春相问，仙侣同舟晚更移。彩笔昔游干气象，白头吟望苦低垂。",
        "object_id": "ebcc9d85-c605-489c-a8ce-8233c26bbb8d"
    },
    {
        "title": "铁堂峡",
        "author": "杜甫",
        "content": "山风吹游子，缥缈乘险绝。峡形藏堂隍，壁色立积铁。径摩穹苍蟠，石与厚地裂。修纤无垠竹，嵌空太始雪。威迟哀壑底，徒旅惨不悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。",
        "object_id": "1b4ed54b-6c20-4817-a102-e0ce802ba019"
    },
    {
        "title": "江南逢李龟年",
        "author": "杜甫",
        "content": "歧王宅里寻常见，崔九堂前几度闻。正是江南好风景，落花时节又逢君。",
        "object_id": "ae5b1a15-0b5c-4578-8f31-1b60030633a4"
    },
    {
        "title": "舟中苦热遣怀奉呈[阳]中丞通简台省诸公",
        "author": "杜甫",
        "content": "愧为湖外客，看此戎马乱。中夜混黎甿，脱身亦奔窜。平生方寸心，反掌帐下难。呜呼杀贤良，不叱白刃散。吾非丈夫特，没齿埋冰炭。耻以风病辞，胡然泊湘岸。入舟虽苦热，垢腻可溉灌。痛彼道边人，形骸改昏旦。中丞连帅职，封内权得按。身当问罪先，县实诸侯半。士卒既辑睦，启行促精悍。似闻上游兵，稍逼长沙馆。邻好彼克修，天机自明断。南图卷云水，北拱戴霄汉。美名光史臣，长策何壮观。驱驰数公子，咸愿同伐叛。声节衰有余，夫何激衰懦。偏裨表三上，卤莽同一贯。始谋谁其间，回首增愤惋。宗英李端公，守职甚昭焕。变通迫胁地，谋画焉得算。王室不肯微，凶徒略无惮。此流须卒斩，神器资强干。扣寂豁烦襟，皇天照嗟叹。",
        "object_id": "d95fc5a3-4109-4871-8615-5d71f248eace"
    },
    {
        "title": "留别贾严二阁老两院补阙",
        "author": "杜甫",
        "content": "田园须𫏐往，戎马惜离群。去远留诗别，愁多任酒醺。一秋常苦雨，今日始无云。山路时吹角，那堪处处闻。",
        "object_id": "f35c4d3c-1141-4821-9c39-99a480960d98"
    },
    {
        "title": "示侄佐",
        "author": "杜甫",
        "content": "多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣宗诸子侄，早觉仲容贤。",
        "object_id": "d305b310-788d-4242-a9df-be50bdb884a0"
    },
    {
        "title": "双燕",
        "author": "杜甫",
        "content": "旅食惊双燕，衔泥入此堂。应同避燥湿，且复过炎凉。养子风尘际，来时道路长。今秋天地在，吾亦离殊方。",
        "object_id": "a2cf02e5-3f41-4a70-a202-6e16c3b8d59c"
    },
    {
        "title": "溪涨",
        "author": "杜甫",
        "content": "当时浣花桥，溪水才尺余。白石明可把，水中有行车。秋夏忽泛溢，岂惟入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤。青青屋东麻，散乱床上书。不意远山雨，夜来复何如。我游都市间，晚憩必邨墟。乃知久行客，终日思其居。",
        "object_id": "2284b2b3-acf3-4bb9-b736-de901b0967f9"
    },
    {
        "title": "寄柏学士林居",
        "author": "杜甫",
        "content": "自胡之反持干戈，天下学士亦奔波。叹彼幽栖载典籍，萧然暴露依山阿。青山万里静散地，白雨一洗空垂萝。乱代飘零余到此，古人成败子如何。荆扬春冬异风土，巫峡日夜多云雨。赤叶枫林百舌鸣，黄泥野岸天鸡舞。盗贼纵横甚密迩，形神寂莫甘辛苦。几时高议排金门，各使苍生有环堵。",
        "object_id": "797a6309-5f6b-47f3-80e7-d83142478dd6"
    },
    {
        "title": "秦州杂诗二十首 四",
        "author": "杜甫",
        "content": "鼓角缘边郡，川原欲夜时。秋听殷地发，风散入云悲。抱叶寒蝉静，归来独鸟迟。万方声一概，吾道竟何之。",
        "object_id": "cac3df5d-c0a0-4208-8fd5-794975b165b0"
    },
    {
        "title": "戏简郑广文虔兼呈苏司业源明",
        "author": "杜甫",
        "content": "广文到官舍，系马堂阶下。醉则骑马归，颇遭官长骂。才名四十年，坐客寒无毡。赖有苏司业，时时与酒钱。",
        "object_id": "6ecd1880-117b-4442-86e0-b79993ea4ca6"
    },
    {
        "title": "村雨",
        "author": "杜甫",
        "content": "雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新霑洗，茅齐慰远游。",
        "object_id": "013587ae-016b-4a6c-be0c-806ac0bc7a12"
    },
    {
        "title": "舍弟观归蓝田迎新妇送示两篇 二",
        "author": "杜甫",
        "content": "楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。",
        "object_id": "cc21a6b4-7895-4de7-ab76-e68938f6d000"
    },
    {
        "title": "奉汉中王手札报韦侍御萧尊师亡",
        "author": "杜甫",
        "content": "秋日萧韦逝，淮王报峡中。少年疑柱史，多术怪仙公。不但时人惜，祗应吾道穷。一哀侵疾病，相识自儿童。处处邻家笛，飘飘客子蓬。强吟怀旧赋，已作白头翁。",
        "object_id": "f8055804-4c69-4e9d-b63c-d649c86a6b5f"
    },
    {
        "title": "观李固请司马弟山水图三首 三",
        "author": "杜甫",
        "content": "高浪垂翻屋，崩崖欲压床。野桥分子细，沙岸绕微茫。红浸珊瑚短，青悬薜荔长。浮查并坐得，仙老暂相将。",
        "object_id": "6f072a04-f0e8-4487-b814-ff6828d0e3de"
    },
    {
        "title": "鹦鹉",
        "author": "杜甫",
        "content": "鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。世人怜复损，何用羽毛奇。",
        "object_id": "4d4e5bbc-6394-4a18-8601-5a27899c7db6"
    },
    {
        "title": "园官送茶",
        "author": "杜甫",
        "content": "清晨蒙菜把，常荷地主恩。守者愆实数，略有其名存。苦苣刺如针，马齿叶亦繁。青青嘉蔬色，埋没在中园。园吏未足怪，世事固堪论。呜呼战伐久，荆棘暗长原。乃知苦苣辈，倾夺蕙草根。小人塞道路，为态何喧喧。又如马齿盛，气拥葵荏昏。点染不易虞，丝麻杂罗纨。一经器物内，永挂麤刺痕。志士采紫芝，放歌避戎轩。畦丁负笼至，感动百虑端。",
        "object_id": "246ff90e-bd5c-4e81-8637-f1605fa647d9"
    },
    {
        "title": "陪郑广文游何将军山林十首 一",
        "author": "杜甫",
        "content": "不识南塘路，今知第五桥。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。",
        "object_id": "1e325ad6-d00a-4ed2-8d87-849bb63a2efa"
    },
    {
        "title": "避地",
        "author": "杜甫",
        "content": "避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。",
        "object_id": "6532c143-b684-4399-abfa-4edc7e8de03c"
    },
    {
        "title": "秦州杂诗二十首 五",
        "author": "杜甫",
        "content": "南使宜天马，由来万匹强。浮云连阵没，秋草遍山长。闻说真龙种，仍残老骕骦。哀鸣思战鬬，迥立向苍苍。",
        "object_id": "90667fd7-b11e-44db-9dec-68cdba9e2fc5"
    },
    {
        "title": "屏迹三首 一",
        "author": "杜甫",
        "content": "用拙存吾道，幽居近物情。桑麻深雨露，燕雀半生成。村鼓时时急，渔舟个个轻。杖藜从白首，心迹喜双清。",
        "object_id": "f54ce551-a776-477b-b9a7-0a5896fa2325"
    },
    {
        "title": "怀锦水居止二首 二",
        "author": "杜甫",
        "content": "万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。",
        "object_id": "2908cc58-a479-4472-a5b8-d81f874d14f3"
    },
    {
        "title": "咏怀古迹五首 一",
        "author": "杜甫",
        "content": "支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客衰时且未还。庾信平生最萧瑟，暮年诗赋动江关。",
        "object_id": "03eb4001-023a-4920-bbc7-a0fc52b2836d"
    },
    {
        "title": "盐井",
        "author": "杜甫",
        "content": "卤中草木白，青者官盐烟。官作既有程，煮盐烟在川。汲井岁榾榾，出车日连连。自公斗三百，转致斛六千。君子慎止足，小人苦喧阗。我何良叹嗟，物理固自然。",
        "object_id": "e19f6e14-e964-4d21-a5c7-e9e1a607ed16"
    },
    {
        "title": "楼上",
        "author": "杜甫",
        "content": "天地空搔首，频抽白玉簪。皇舆三极北，身事五湖南。恋阙劳肝肺，论材愧杞柟。乱离难自救，终是老湘潭。",
        "object_id": "580369cf-1eb5-4463-8e49-579462e0cc2a"
    },
    {
        "title": "倦夜",
        "author": "杜甫",
        "content": "竹凉浸卧内，野月满庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。",
        "object_id": "d0650e64-eb25-45ff-90b5-c14f3bab9f44"
    },
    {
        "title": "送舍弟频赴齐州三首 三",
        "author": "杜甫",
        "content": "诸姑今海畔，两弟亦山东。去傍干戈觅，来看道路通。短衣防战地，匹马逐秋风。莫作俱流落，长瞻碣石鸿。",
        "object_id": "9d334d8a-642f-4f6d-9dae-a3e4cb7165b3"
    },
    {
        "title": "自瀼西荆扉且移居东屯茅屋四首 三",
        "author": "杜甫",
        "content": "道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。",
        "object_id": "b3ae6792-2b0a-4714-b6af-90e15c2c546c"
    },
    {
        "title": "新安吏",
        "author": "杜甫",
        "content": "客行新安道，喧呼闻点兵。借问新安吏，县小更无丁。府帖昨夜下，次选中男行。中男绝短小，何以守王城。肥男有母送，瘦男独伶俜。白水暮东流，青山犹哭声。莫自使眼枯，收汝泪纵横。眼枯即见骨，天地终无情。我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。",
        "object_id": "01751db4-8ba6-43f9-a89f-4d96826f5ee1"
    },
    {
        "title": "戏赠友二首 一",
        "author": "杜甫",
        "content": "元年建巳月，郎有焦校书。自夸足膂力，能骑生马驹。一朝被马踏，唇裂版齿无。壮心不肯已，欲得东擒胡。",
        "object_id": "fd7d2d75-2f42-495c-adef-f37738b0f8d1"
    },
    {
        "title": "别唐十五诫因寄礼部贾侍郎",
        "author": "杜甫",
        "content": "九载一相逢，百年能几何。复为万里别，送子山之阿。白鹤久同林，潜鱼本同河。未知栖集期，衰老强高歌。歌罢两凄恻，六龙忽蹉跎。相视发皓白，况难驻羲和。胡星坠燕地，汉将仍横戈。萧条四海内，人少豺虎多。少人慎莫投，多虎信所过。饥有易子食，兽犹畏虞罗。子负经济才，天门郁嵯峨。飘飖适东周，来往若崩波。南宫吾故人，白马金盘陀。雄笔映千古，见贤心靡他。念子善师事，岁寒守旧柯。为吾谢贾公，病肺卧江沱。",
        "object_id": "b0dd9a8d-397b-44c3-878d-de914dc5b68c"
    },
    {
        "title": "官亭夕坐戏简颜十少府",
        "author": "杜甫",
        "content": "南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。",
        "object_id": "a0e3340b-44e1-40fb-8566-bc8338573e7b"
    },
    {
        "title": "聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田",
        "author": "杜甫",
        "content": "耒阳驰尺素，见访荒江眇。义士烈女家，风流吾贤绍。昨见狄相孙，许公人伦表。前期翰林后，屈迹县邑小。知我碍湍涛，半旬获浩溔。麾下杀元戎，湖边有飞旐。孤舟增郁郁，僻路殊悄悄。侧惊猿猱捷，仰羡鹳鹤矫。礼过宰肥羊，愁当置清醥。人非西喻蜀，兴在北坑赵。方行郴岸静，未话长沙扰。崔师乞已至，澧卒用矜少。问罪消息真，开颜憩亭沼。",
        "object_id": "d64eae7b-aed2-4cad-b8dc-26f8f7dca88d"
    },
    {
        "title": "佐还山后寄三首 一",
        "author": "杜甫",
        "content": "山晚浮云合，归时恐路迷。涧寒人欲到，村黑鸟应栖。野客茅茨小，田家树木低。旧谙疏懒叔，须汝故相携。",
        "object_id": "f4ebe616-20f4-4b12-964a-8b1f41f7dbab"
    },
    {
        "title": "漫成二首 一",
        "author": "杜甫",
        "content": "野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。",
        "object_id": "d239ab24-c5d9-4163-9cb0-2dd7c0f95998"
    },
    {
        "title": "夏日李公见访",
        "author": "杜甫",
        "content": "远林暑气薄，公子过我游。贫居类村坞，僻近城南楼。旁舍颇淳朴，所愿亦易求。隔屋唤西家，借问有酒不。墙头过浊醪，展席俯长流。清风左右至，客意已惊秋。巢多众鸟鬬，叶密鸣蝉稠。苦道此物聒，孰谓吾庐幽。水花晚色静，庶足充淹留。预恐尊中尽，更起为君谋。",
        "object_id": "d27f63af-0f0a-4408-8c43-877b18d98620"
    },
    {
        "title": "第五弟丰独在江左近三四载寂无消息觅使寄此二首 一",
        "author": "杜甫",
        "content": "乱后嗟吾在，羇栖见汝难。草黄骐骥病，沙晚鹡鸰寒。楚设关城险，吴吞水府宽。十年朝夕泪，衣袖不曾干。",
        "object_id": "1d14e01f-3e98-434b-8861-c6335b7b8bfa"
    },
    {
        "title": "哭王彭州抡",
        "author": "杜甫",
        "content": "执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈暗两观，宠辱事三朝。蜀路江干窄，彭门地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士寒风飙。井漏泉谁汲，烽疏火不烧。前筹自多暇，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。",
        "object_id": "92d43a33-1a9f-4f37-b216-0b0e2d1de5fb"
    },
    {
        "title": "陪郑广文游何将军山林十首 二",
        "author": "杜甫",
        "content": "百顷风潭上，千重夏木清。卑枝低结子，接叶暗巢莺。鲜鲫银丝脍，香芹碧涧羹。翻疑柁楼底，晚饭越中行。",
        "object_id": "7881ef4b-b7ae-4a62-9681-2ff7050dfb20"
    },
    {
        "title": "晚行口号",
        "author": "杜甫",
        "content": "三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总，还家尚黑头。",
        "object_id": "2fc53dc2-02b8-4730-9591-f38761ec08c4"
    },
    {
        "title": "题桃树",
        "author": "杜甫",
        "content": "小径升堂旧不斜，五株桃树亦从遮。高秋总𫗪贫人实，来岁还舒满眼花。帘户每宜通乳燕，儿童莫信打慈鸦。寡妻群盗非今日，天下车书正一家。",
        "object_id": "7f1258da-f56c-4485-aea5-e405a6ce4997"
    },
    {
        "title": "百舌",
        "author": "杜甫",
        "content": "百舌来何处，重重祗报春。知音兼众语，整翮岂多身。花密藏难见，枝高听转新。过时如发口，君侧有谗人。",
        "object_id": "1232ea58-6d47-4e23-a8b3-0c1181aa1afc"
    },
    {
        "title": "历历",
        "author": "杜甫",
        "content": "历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。",
        "object_id": "02310cb7-18e8-4d0d-909c-1ef240340ba3"
    },
    {
        "title": "阆山歌",
        "author": "杜甫",
        "content": "阆州城中灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格鬬且未归，应结茅斋看青壁。",
        "object_id": "14504b92-0aab-4daf-8a8d-623c5a59b487"
    },
    {
        "title": "上后园山脚",
        "author": "杜甫",
        "content": "朱夏热所婴，清旭步北林。小园背高冈，挽葛上崎崟。旷望延驻目，飘飖散疏襟。潜鳞恨水壮，去翼依云深。勿谓地无疆，劣于山有阴。石榞遍天下，水陆兼浮沈。自我登陇首，十年经碧岑。剑门来巫峡，薄倚浩至今。故园暗戎马，骨肉失追寻。时危无消息，老去多归心。志士惜白日，久客藉黄金。敢为苏门啸，庶作梁父吟。",
        "object_id": "26580e07-44fb-4e5c-b6a2-9da99a0ef0a1"
    },
    {
        "title": "冬晚送长孙渐舍人归州",
        "author": "杜甫",
        "content": "参卿休坐幄，荡子不还乡。南客潇湘外，西戎鄠杜旁。衰年倾盖晚，费日系舟长。会面思来札，销魂逐去樯。云晴鸥更舞，风逆雁无行。匣里雌雄剑，吹毛任选将。",
        "object_id": "a13d98fa-8cde-4b47-8bb7-ffdafb0de067"
    },
    {
        "title": "惠义寺园送辛员外",
        "author": "杜甫",
        "content": "朱樱此日垂朱实，郭外谁家负郭田。万里相逢贪握手，高才却望足离筵。",
        "object_id": "2e5493f5-221b-4d85-b367-a36cf73f5645"
    },
    {
        "title": "屏迹三首 二",
        "author": "杜甫",
        "content": "晚起家何事，无营地转幽。竹光团野色，舍影漾江流。失学从儿懒，长贫任妇愁。百年浑得醉，一月不梳头。",
        "object_id": "c78c67c0-9223-44c3-a77c-0ebd19d09a56"
    },
    {
        "title": "严郑公阶下新松",
        "author": "杜甫",
        "content": "弱质岂自负，移根方尔瞻。细声闻玉帐，疏翠近珠帘。未见紫烟集，虚蒙清露霑。何当一百丈，欹盖拥高檐。",
        "object_id": "b3b34546-d2b2-45f5-bb3b-177fcb29e35e"
    },
    {
        "title": "戏赠友二首 二",
        "author": "杜甫",
        "content": "元年建巳月，官有王司直。马惊折左臂，骨折面如墨。驽骀漫深泥，何不避雨色。劝君休叹恨，未必不为福。",
        "object_id": "31c6007d-579e-4a76-9e11-e0fbd8d54d0a"
    },
    {
        "title": "寄从孙崇简",
        "author": "杜甫",
        "content": "嵯峨白帝城东西，南有龙湫北虎溪。吾孙骑曹不骑马，业学尸乡多养鸡。庞公隐时尽室去，武陵春树他人迷。与汝林居未相失，近身药裹酒长携。牧竖樵童亦无赖，莫令斩断青云梯。",
        "object_id": "82840988-dfdf-4348-84e7-1d0f873bb988"
    },
    {
        "title": "冬日洛城北谒玄元皇帝庙",
        "author": "杜甫",
        "content": "配极玄都閟，凭虚禁御长。守祧严具礼，掌节镇非常。碧瓦初寒外，金茎一气旁。山河扶绣户，日月近雕梁。仙李盘根大，猗兰奕叶光。世家遗旧史，道德付今王。画手看前辈，吴生远擅场。森罗移地轴，妙绝动宫墙。五圣联龙衮，千官列雁行。冕旒俱秀发，旌斾尽飞扬。翠柏深留景，红棃迥得霜。风筝吹玉柱，露井冻银床。身退卑周室，经传拱汉皇。谷神如不死，养拙更何乡。",
        "object_id": "883fcd05-a7b4-40f8-8cbe-5d93d4fad76c"
    },
    {
        "title": "悲秋",
        "author": "杜甫",
        "content": "凉风动万里，群盗尚纵横。家远传书日，秋来为客情。秋窥高鸟过，老逐众人行。始欲投三峡，何由见两京。",
        "object_id": "28ec8f35-8740-4889-a17b-7b344d9c6b9a"
    },
    {
        "title": "子规",
        "author": "杜甫",
        "content": "峡里云安县，江楼翼瓦齐。两边山木合，终日子规啼。眇眇春风见，萧萧夜色凄。客愁那听此，故作傍人低。",
        "object_id": "4168a793-7936-473c-8a83-e72796a70469"
    },
    {
        "title": "自瀼西荆扉且移居东屯茅屋四首 四",
        "author": "杜甫",
        "content": "牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。",
        "object_id": "d87d55c8-dbfb-4a90-a3b7-d34920317999"
    },
    {
        "title": "潼关吏",
        "author": "杜甫",
        "content": "士卒何草草，筑城潼关道。大城铁不如，小城万丈余。借问潼关吏，修关还备胡。要我下马行，为我指山隅。连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒。",
        "object_id": "19c2a99b-507a-415a-8e66-1477861f5d71"
    },
    {
        "title": "寒硖",
        "author": "杜甫",
        "content": "行迈日悄悄，山谷势多端。云门转绝岸，积阻霾天寒。寒硖不可度，我实衣裳单。况当仲冬交，溯沿增波澜。野人寻烟语，行子傍水餐。此生免荷殳，未敢辞路难。",
        "object_id": "a31bfdee-c214-4ace-af0e-caeead25ec0c"
    },
    {
        "title": "秋日荆南述怀三十韵",
        "author": "杜甫",
        "content": "昔承推奖分，愧匪挺生材。迟暮宫臣忝，艰危衮职陪。扬镳随日驭，折槛出云台。罪戾宽犹活，干戈塞未开。星霜玄鸟变，身世白驹催。伏枕因超忽，扁舟任往来。九钻巴噀火，三蛰楚祠雷。望帝传应实，昭王问不回。蛟螭深作横，豺虎乱雄猜。素业行已矣，浮名安在哉？琴乌曲怨愤，庭鹤舞摧颓。秋雨漫湘水，阴风过岭梅。苦摇求食尾，常曝报恩腮。结舌防谗柄，探肠有祸胎。苍茫步兵哭，展转仲宣哀。饥籍家家米，愁征处处杯。休为贫士叹，任受众人咍。得丧初难识，荣枯划易该。差池分组冕，合沓起蒿莱。不必伊周地，皆知屈宋才。汉庭和异域，晋史坼中台。霸业寻常体，忠臣忌讳灾。群公纷戮力，圣虑窅裴回。数见铭锺鼎，真宜法斗魁。愿闻锋镝铸，莫使栋梁摧。盘石圭多翦，凶门毂少推。垂旒资穆穆，祝网但恢恢。赤雀翻然至，黄龙讵假媒。贤非梦傅野，隐类凿颜坯。自古江湖客，冥心苦死灰。",
        "object_id": "1168c377-42c2-4c1f-a283-1ba089165dab"
    },
    {
        "title": "秦州杂诗二十首 六",
        "author": "杜甫",
        "content": "城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。",
        "object_id": "6a5b7e29-19a8-4ca5-9911-b1e4803f5cd9"
    },
    {
        "title": "佐还山后寄三首 二",
        "author": "杜甫",
        "content": "白露黄粱熟，分张素有期。已应舂得细，颇觉寄来迟。味岂同金菊，香宜配绿葵。老人佗日爱，正想滑流匙。",
        "object_id": "24ca9d45-cb54-4cfe-bd3c-00c7ff303385"
    },
    {
        "title": "萧八明府堤处觅桃栽",
        "author": "杜甫",
        "content": "奉乞桃栽一百根，春前为送浣花村。河阳县里虽无数，濯锦江边未满园。",
        "object_id": "76d1a527-f7ad-4732-98a1-248d9b64c781"
    },
    {
        "title": "咏怀古迹五首 二",
        "author": "杜甫",
        "content": "摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。",
        "object_id": "acbe1729-cefd-4678-9719-09c5c9c27db0"
    },
    {
        "title": "洛阳",
        "author": "杜甫",
        "content": "洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。故老仍流涕，龙髯幸再攀。",
        "object_id": "08057e56-deff-48fe-b60a-f58945fd4476"
    },
    {
        "title": "晚晴吴郎见过北舍",
        "author": "杜甫",
        "content": "圃畦新雨润，愧子废鉏来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。",
        "object_id": "a352e426-485f-4d00-8ae5-98191e2c5a87"
    },
    {
        "title": "驱竖子摘苍耳",
        "author": "杜甫",
        "content": "江上秋已分，林中瘴犹剧。畦丁告劳苦，无以供日夕。蓬莠独不焦，野蔬暗泉石。卷耳况疗风，童儿且时摘。侵星驱之去，烂熳任远适。放筐亭午际，洗剥相蒙幂。登床半生熟，下箸还小益。加点瓜薤间，依稀橘奴迹。乱世诛求急，黎民糠籺窄。饱食复何心，荒哉膏粱客。富家厨肉臭，战地骸骨白。寄语恶少年，黄金且休掷。",
        "object_id": "15ebb60f-02a0-4915-900a-eade0191f674"
    },
    {
        "title": "漫成二首 二",
        "author": "杜甫",
        "content": "江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老，知予懒是真。",
        "object_id": "c27559b0-f98d-4b5f-a239-f5ec7cb33f71"
    },
    {
        "title": "奉同郭给事汤东灵湫作",
        "author": "杜甫",
        "content": "东山气鸿蒙，宫殿居上头。君来必十月，树羽临九州。阴火煮玉泉，喷薄涨岩幽。有时浴赤日，光抱空中搂。阆风入辙迹，旷原延冥搜。沸天万乘动，观水百丈湫。幽灵斯可佳，王命宫属休。初闻龙用壮，擘石摧林丘。中夜窟宅改，移因风雨秋。倒悬瑶池影，屈注苍江流。味如甘露浆，挥弄滑且柔。翠旗澹偃蹇，云车纷少留。箫鼓荡四溟，异香泱漭浮。鲛人献微绡，曾祝沈豪牛。百祥奔盛明，古先莫能俦。坡陀金虾蟆，出见盖有由。至尊顾之笑，王母不肯收。复归虚无底，化作长黄虬。飘飘青琐郎，文采珊瑚钩。浩歌渌水曲，清绝听者愁。",
        "object_id": "0f980b6f-473d-4f04-8090-0e04da5e2655"
    },
    {
        "title": "第五弟丰独在江左近三四载寂无消息觅使寄此二首 二",
        "author": "杜甫",
        "content": "闻汝依山寺，杭州定越州。风尘淹别日，江汉失清秋。影盖啼猿树，魂飘结蜃楼。明年下春水，东尽白云求。",
        "object_id": "d62fc4c1-c077-430f-b1e3-6cfab542626d"
    },
    {
        "title": "陪郑广文游何将军山林十首 三",
        "author": "杜甫",
        "content": "万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开坼日离披。",
        "object_id": "51ac3a6e-d8ae-4286-b3f0-9b6448e1b138"
    },
    {
        "title": "又送",
        "author": "杜甫",
        "content": "双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。",
        "object_id": "086d35f6-842f-46fc-a942-87669c4278ff"
    },
    {
        "title": "佐还山后寄三首 三",
        "author": "杜甫",
        "content": "几道泉浇圃，交横落慢坡。葳蕤秋叶少，隐映野云多。隔沼连香芰，通林带女萝。甚闻霜薤白，重惠意如何。",
        "object_id": "ba4d7faa-1894-49de-9902-b426b4bc250b"
    },
    {
        "title": "阆水歌",
        "author": "杜甫",
        "content": "嘉陵江色何所似，石黛碧玉相因依。正怜日破浪花出，更复春从沙际归。巴童荡桨攲侧过，水鸡衔鱼来去飞。阆中胜事可肠断，阆州城南天下稀。",
        "object_id": "b0d04448-935e-4e7a-ad7e-9a69c31b0ad7"
    },
    {
        "title": "独酌成诗",
        "author": "杜甫",
        "content": "灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。",
        "object_id": "bae42ddc-7641-43fc-8edc-882c1f6f53d0"
    },
    {
        "title": "地隅",
        "author": "杜甫",
        "content": "江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。",
        "object_id": "b2357d9c-7e63-41e4-a3c6-cd71d0117881"
    },
    {
        "title": "严郑公宅同咏竹",
        "author": "杜甫",
        "content": "绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。",
        "object_id": "a2c64cce-66c4-481f-bcce-0b54ff36d87f"
    },
    {
        "title": "茅堂检校收稻二首 一",
        "author": "杜甫",
        "content": "香稻三秋末，平田百顷间。喜无多屋宇，幸不碍云山。御袷侵寒气，尝新破旅颜。红鲜终日有，玉粒未吾悭。",
        "object_id": "661bab14-62cd-4385-a173-f47e53e6e649"
    },
    {
        "title": "遭田父泥饮美严中丞",
        "author": "杜甫",
        "content": "步屧随春风，邨邨自花柳。田翁逼社日，邀我尝春酒。酒酣夸新尹，畜眼未见有。回头指大男，渠是弓弩手。名在飞骑籍，长番岁时久。前日放营农，辛苦救衰朽。差料死则已，誓不举家走。今年大作社，拾遗能住否。叫妇开大缾，盆中为吾取。感此气扬扬，须知风化首。语多虽杂乱，说尹终在口。朝来偶然出，自卯将及酉。久客惜人情，如何拒邻叟。高声索果栗，欲起时被肘。指挥过无礼，未觉邨野丑。月出遮我留，仍嗔问升斗。",
        "object_id": "6c49fcc2-e014-4a5f-8b7b-bc592de83062"
    },
    {
        "title": "见萤火",
        "author": "杜甫",
        "content": "巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井阑添个个，偶经花蘂弄辉辉。苍江白发愁看汝，来岁如今归未归。",
        "object_id": "9a1a05e7-b53a-431b-ad36-844319dd3a17"
    },
    {
        "title": "奉酬薛十二丈判官见赠",
        "author": "杜甫",
        "content": "忽忽峡中睡，悲风方一醒。西来有好鸟，为我下青冥。羽毛净白雪，惨淡飞云汀。既蒙主人顾，举翮唳孤亭。持以比佳士，及此慰扬舲。清文动哀玉，见道发新硎。欲学鸱夷子，待勒燕山铭。谁重断蛇剑，致君君未听。志在麒麟阁，无心云母屏。卓氏近新寡，豪家朱门扃。相如才调逸，银汉会双星。客来洗粉黛，日暮拾流萤。不是无膏火，劝郎勤六经。老夫自汲涧，野水日泠泠。我叹黑头白，君看银印青。卧病识山鬼，为农知地形。谁矜坐锦帐，苦厌食鱼腥。东西两岸坼，横水注沧溟。碧色忽惆怅，风雷搜百灵。空中右白虎，赤节引娉婷。自云帝里女，噀雨凤凰翎。襄王薄行迹，莫学冷如丁。千秋一拭泪，梦觉有微馨。人生相感动，金石两青荧。丈人但安坐，休辨渭与泾。龙蛇尚格鬬，洒血暗郊坰。吾闻聪明主，治国用轻刑。销兵铸农器，今古岁方宁。文王日俭德，俊乂始盈庭。荣华贵少壮，岂食楚江萍。",
        "object_id": "93c2af72-5550-4403-8c15-53be3d38913e"
    },
    {
        "title": "暮冬送苏四郎徯兵曹适桂州",
        "author": "杜甫",
        "content": "飘飘苏季子，六印佩何迟。早作诸侯客，兼工古体诗。尔贤埋照久，余病长年悲。卢绾须征日，楼兰要斩时。岁阳初盛动，王化久磷缁。为人苍梧庙，看云哭九疑。",
        "object_id": "159f0579-ff84-4cca-a001-9b5709cbf122"
    },
    {
        "title": "对雨",
        "author": "杜甫",
        "content": "莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。",
        "object_id": "c1d50761-3ecb-4fa7-903d-9245dffe99d8"
    },
    {
        "title": "咏怀古迹五首 三",
        "author": "杜甫",
        "content": "群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月夜魂。千载琵琶作胡语，分明怨恨曲中论。",
        "object_id": "3b5db620-1964-4674-a01d-ad70ba3ebd2a"
    },
    {
        "title": "法镜寺",
        "author": "杜甫",
        "content": "身危适他州，勉强终劳苦。神伤山行深，愁破崖寺古。婵娟碧鲜净，萧摵寒箨聚。回回山根水，冉冉松上雨。泄云蒙清晨，初日翳复吐。朱甍半光炯，户牖粲可数。拄策忘前期，出萝已亭午。冥冥子规叫，微径不复取。",
        "object_id": "ecd3d20d-3811-4313-9588-dfedb060eef4"
    },
    {
        "title": "秋日荆南送石首薛明府辞满告别奉寄薛尚书颂德叙怀斐然之作三十韵",
        "author": "杜甫",
        "content": "南征为客久，西候别君初。岁满归凫舄，秋来把雁书。荆门留美化，姜被就离居。闻道和亲人，垂名报国余。连枝不日并，八座几时除。往者胡星孛，恭惟汉网疏。风尘相澒洞，天地一丘墟。殿瓦鸳鸯坼，宫帘翡翠虚。钩陈摧徼道，枪櫐失储胥。文物陪巡守，亲贤病拮据。公时呵䝟貐，首唱却鲸鱼。势惬宗萧相，材非一范雎。尸填太行道，血走浚仪渠。滏口师仍会，函关愤已摅。紫微临大角，皇极正乘舆。赏从频峨冕，殊私再直庐。岂惟高卫霍，曾是接应徐。降集翻翔凤，追攀绝众狙。侍臣双宋玉，战策两穰苴。鉴澈劳悬镜，荒芜已荷锄。向来披述作，重此忆吹嘘。白发甘凋丧，青云亦卷舒。经纶功不朽，跋涉体何如。应讶耽湖橘，常餐占野蔬。十年婴药饵，万里狎樵渔。扬子淹投阁，邹生惜曳裾。但惊飞熠耀，不记改蟾蜍。烟雨封巫峡，江淮略孟诸。汤池虽险固，辽海尚填淤。努力输肝胆，休烦独起予。",
        "object_id": "f0d0412b-b79c-4643-a730-f980bf7e088a"
    },
    {
        "title": "赠韦左丞丈",
        "author": "杜甫",
        "content": "左辖频虚位，今年得旧儒。相门韦氏在，经术汉臣须。时议归前烈，天伦恨莫俱。鸰原荒宿草，凤沼接亨衢。有客虽安命，衰容岂壮夫。家人忧几杖，甲子混泥途。不谓矜余力，还来谒大巫。岁寒仍顾遇，日暮且踟蹰。老骥思千里，饥鹰待一呼。君能微感激，亦足慰榛芜。",
        "object_id": "d3698389-b134-4532-a9d1-f260824ab33a"
    },
    {
        "title": "秦州杂诗二十首 七",
        "author": "杜甫",
        "content": "莽莽万重山，孤城山谷间。无风云出塞，不夜月临关。属国归何晚，楼兰斩未还。烟尘独长望，衰飒正摧颜。",
        "object_id": "ee3631a2-3091-4beb-8356-a16d004ca08f"
    },
    {
        "title": "春夜喜雨",
        "author": "杜甫",
        "content": "好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。",
        "object_id": "c6ddd64d-606c-421e-8912-7f37568020b1"
    },
    {
        "title": "屏迹三首 三",
        "author": "杜甫",
        "content": "衰颜甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。犹酌甘泉歌，歌长击樽破。",
        "object_id": "6e9f685e-b34b-416b-ba2b-77fb54c47ec1"
    },
    {
        "title": "游子",
        "author": "杜甫",
        "content": "巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。",
        "object_id": "3aed731e-5ee5-45d4-a3d0-26c8d2ff8dc5"
    },
    {
        "title": "石壕吏",
        "author": "杜甫",
        "content": "暮投石壕邨，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书致，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。",
        "object_id": "ef36b613-c482-4e50-81fa-68436392346e"
    },
    {
        "title": "暝",
        "author": "杜甫",
        "content": "日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。",
        "object_id": "59e5492a-ef96-4327-8f2d-20c50121a30f"
    },
    {
        "title": "舍弟观赴蓝田取妻子到江陵喜寄三首 一",
        "author": "杜甫",
        "content": "汝迎妻子达荆州，消息真传解我忧。鸿雁影来连峡内，鹡鸰飞急到沙头。峣关险路今虚远，禹凿寒江正稳流。朱绂即当随彩鹢，青春不假报黄牛。",
        "object_id": "b8a248b0-23e9-4a15-b6b2-2e41eff3b430"
    },
    {
        "title": "吹笛",
        "author": "杜甫",
        "content": "吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。",
        "object_id": "98db730a-8bb5-4c96-81a9-b8c700e1b628"
    },
    {
        "title": "立春",
        "author": "杜甫",
        "content": "春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。",
        "object_id": "240b5111-54b8-466d-9b35-d5206013dcd1"
    },
    {
        "title": "夜听许十损诵诗爱而有作",
        "author": "杜甫",
        "content": "许生五台宾，业白出石壁。余亦师粲可，身犹缚禅寂。何阶子方便，谬引为匹敌。离索晚相逢，包蒙欣有击。诵诗浑游衍，四座皆辟易。应手看捶钩，清心听鸣镝。精微穿溟涬，飞动摧霹雳。陶谢不枝梧，风骚共推激。紫燕自超诣，翠駮谁翦剔。君意人莫知，人间夜寥阒。",
        "object_id": "b45024f9-099b-4057-897c-f5a2e3016dd3"
    },
    {
        "title": "新婚别",
        "author": "杜甫",
        "content": "兔丝附蓬麻，引蔓故不长。嫁女与征夫，不如弃路旁。结发为妻子，席不煖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜。父母养我时，日夜令我藏。生女有所归，鸡狗亦得将。君今往死地，沈痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。",
        "object_id": "895139ab-9cc7-4fb5-b43a-89416b18a4dc"
    },
    {
        "title": "行次昭陵",
        "author": "杜甫",
        "content": "旧俗疲庸主，群雄问独夫。谶归龙凤质，威定虎狼都。天属尊尧典，神功协禹谟。风云随绝足，日月继高衢。文物多师古，朝廷半老儒。直词宁戮辱，贤路不崎岖。往者灾犹降，苍生喘未苏。指麾安率土，荡涤抚洪炉。壮士悲陵邑，幽人拜鼎湖。玉衣晨自举，铁马汗常趋。松柏瞻虚殿，尘沙立暝途。寂寥开国日，流恨满山隅。",
        "object_id": "e11ed7c1-450d-4504-8a6b-a040475e92d9"
    },
    {
        "title": "从韦二明府续处觅绵竹",
        "author": "杜甫",
        "content": "华轩蔼蔼他年到，绵竹亭亭出县高。江上舍前无此物，幸分苍翠拂波涛。",
        "object_id": "b53c554d-abd0-4532-84d2-529d14fdebce"
    },
    {
        "title": "茅堂检校收稻二首 二",
        "author": "杜甫",
        "content": "稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。",
        "object_id": "fde17d21-b335-43ef-8a18-c476b60f4b57"
    },
    {
        "title": "咏怀古迹五首 四",
        "author": "杜甫",
        "content": "蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。",
        "object_id": "733afc7b-e370-4724-b755-e9342c574d22"
    },
    {
        "title": "骊山",
        "author": "杜甫",
        "content": "骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。",
        "object_id": "b36a292d-baa6-47fb-a1c2-1fea2127a5a2"
    },
    {
        "title": "醉为马坠诸公携酒相看",
        "author": "杜甫",
        "content": "甫也诸侯老宾客，罢酒酣歌拓金戟。骑马忽忆少年时，散蹄迸落瞿塘石。白帝城门水云外，低身直下八千尺。粉堞电转紫游缰，东得平冈出天壁。江村野堂争入眼，垂鞭亸鞚凌紫陌。向来皓首惊万人，自倚红颜能骑射。安知决臆追风足，朱汗骖驔犹喷玉。不虞一蹶终损伤，人生快意多所辱。职当忧戚伏衾枕，况乃迟暮加烦促。明知来问腆我颜，杖藜强起依僮仆。语尽还成开口笑，提携别埽清谿曲。酒肉如山又一时，初筵哀丝动豪竹。共指西日不相贷，喧呼且覆杯中渌。何必走马来为问，君不见嵇康养生遭杀戮。",
        "object_id": "de948fac-a55e-462b-98f8-aa3b9214fc54"
    },
    {
        "title": "投赠哥舒开府二十韵",
        "author": "杜甫",
        "content": "今代麒麟阁，何人第一功。君王自神武，驾驭必英雄。开府当朝杰，论兵迈古风。先锋百胜在，略地两隅空。青海无传箭，天山早挂弓。廉颇仍走敌，魏绛已和戎。每惜河湟弃，新兼节制通。智谋垂睿想，出入冠诸公。日月低秦树，乾坤绕汉宫。胡人愁逐北，宛马又从东。受命边沙远，归来御席同。轩墀曾宠鹤，畋猎旧非熊。茅土加名数，山河誓始终。策行遗战伐，契合动昭融。勋业青冥上，交亲气概中。未为珠履客，已见白头翁。壮节初题柱，生涯独转蓬。几年春草歇，今日暮途穷。军事留孙楚，行间识吕蒙。防身一长剑，将欲倚崆峒。",
        "object_id": "7bc75da9-c2b9-44c9-afd3-03d6d36f8166"
    },
    {
        "title": "陪郑广文游何将军山林十首 四",
        "author": "杜甫",
        "content": "旁舍连高竹，疏篱带晚花。碾涡深没马，藤蔓曲藏蛇。词赋工无益，山林迹未赊。尽捻书籍卖，来问尔东家。",
        "object_id": "d34ad9f8-018c-4f05-b19a-8fd388b39165"
    },
    {
        "title": "九日登梓州城",
        "author": "杜甫",
        "content": "客心惊暮序，宾雁下襄州。共赏重阳节，言寻戏马游。湖风秋戍柳，江雨暗山楼。且酌东篱菊，聊祛南国愁。",
        "object_id": "49ba8a46-b588-44fe-8415-e86c3bd6e61e"
    },
    {
        "title": "秦州杂诗二十首 八",
        "author": "杜甫",
        "content": "闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。",
        "object_id": "c716f7b3-931d-4deb-97dc-0e83232e0372"
    },
    {
        "title": "秋行官张请督促东渚耗稻向毕清晨遣女奴阿稽竖子阿段往问",
        "author": "杜甫",
        "content": "东渚雨今足，伫闻粳稻香。上天无偏颇，蒲稗各自长。人情见非类，田家戒其荒。功夫竞搰搰，除草置岸旁。谷者命之本，客居安可忘。青春具所务，勤垦免乱常。吴牛力容易，并驱动莫当。丰苗亦已穊，云水照方塘。有生固蔓延，静一资堤防。督领不无人，提携颇在纲。荆扬风土暖，肃肃候微霜。尚恐主守疏，用心未甚臧。清朝遣婢仆，寄语逾崇冈。西成聚必散，不独陵我仓。岂要仁里誉，感此乱世忙。北风吹蒹葭，蟋蟀近中堂。荏苒百工休，郁纡迟暮伤。",
        "object_id": "e3bf5676-319c-460e-b5b2-e53daad7f6d0"
    },
    {
        "title": "汉州王大录事宅作",
        "author": "杜甫",
        "content": "南溪老病客，相见下肩舆。近发看乌帽，催莼煮白鱼。宅中平岸水，身外满床书。忆尔才名叔，含凄意有余。",
        "object_id": "56170485-7791-4084-ae2b-5f4d7a611eed"
    },
    {
        "title": "从人觅小胡孙许寄",
        "author": "杜甫",
        "content": "人说南州路，山猿树树悬。举家闻若骇，为寄小如拳。预哂愁胡面，初调见马鞭。许求聪慧者，童稚捧应癫。",
        "object_id": "257315b5-3e86-4d9e-96ea-0855de476059"
    },
    {
        "title": "凭何十一少府邕觅桤木栽",
        "author": "杜甫",
        "content": "草堂堑西无树林，非子谁复见幽心。饱闻桤木三年大，与致溪边十亩阴。",
        "object_id": "b31ab8d7-ae0d-4311-ae58-3a2b1e8854b1"
    },
    {
        "title": "警急",
        "author": "杜甫",
        "content": "才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。",
        "object_id": "c914be80-dbd6-4137-af06-5a38dfbb325f"
    },
    {
        "title": "奉观严郑公厅事岷山沱江画图十韵",
        "author": "杜甫",
        "content": "沱水流中座，岷山到此堂。白波吹粉壁，青嶂插雕梁。直讶杉松冷，兼疑菱荇香。雪云虚点缀，沙草得微茫。岭雁随毫末，川蜺饮练光。霏红洲蘂乱，拂黛石萝长。暗谷非关雨，丹枫不为霜。秋成玄圃外，景物洞庭旁。绘事功殊绝，幽襟兴激昂。从来谢太傅，丘壑道难忘。",
        "object_id": "0ac25dea-5343-40b0-92ff-f61969a78556"
    },
    {
        "title": "青阳峡",
        "author": "杜甫",
        "content": "塞外苦厌山，南行道弥恶。冈峦相经亘，云水汽参错。林迥硖角来，天窄壁面削。磎西五里石，奋怒向我落。仰看日车侧，俯恐坤轴弱。魑魅啸有风，霜霰浩漠漠。昨忆逾陇坂，高秋视吴岳。东笑莲华卑，北知崆峒薄。超然侔壮观，已谓殷寥廓。突兀犹趁人，及兹叹冥莫。",
        "object_id": "f220be96-faf6-4538-b69b-12a25f93a1c9"
    },
    {
        "title": "草堂",
        "author": "杜甫",
        "content": "昔我去草堂，蛮夷塞成都。今我归草堂，成都适无虞。请陈初乱时，反复乃须臾。大将赴朝廷，群小起异图。中宵斩白马，盟歃气已麤。西取邛南兵，北断剑阁隅。布衣数十人，亦拥专城居。其势不两大，始闻蕃汉殊。西卒却倒戈，贼臣互相诛。焉知肘腋祸，自及枭獍徒。义士皆痛愤，纪纲乱相逾。一国实三公，万人欲为鱼。唱和作威福，孰肯辨无辜。眼前列杻械，背后吹笙竽。谈笑行杀戮，溅血满长衢。到今用钺地，风雨闻号呼。鬼妾与鬼马，色悲充尔娱。国家法令在，此又足惊吁。贱子且奔走，三年望东吴。弧矢暗江海，难为游五湖。不忍竟舍此，复来薙榛芜。入门四松在，步屧万竹疏。旧犬喜我归，低徊入衣裾。邻舍喜我归，酤酒携胡芦。大官喜我来，遣骑问所须。城郭喜我来，宾客隘邨墟。天下尚未宁，健儿胜腐儒。飘飖风尘际，何地置老夫。于时见疣赘，骨髓幸未枯。饮啄愧残生，食薇不敢余。",
        "object_id": "32bfdf4c-b903-4517-8f91-d25331134e12"
    },
    {
        "title": "哭李尚书",
        "author": "杜甫",
        "content": "漳滨与蒿里，逝水竟同年。欲挂留徐剑，犹回忆戴船。相知成白首，此别间黄泉。风雨嗟何及，江湖涕泫然。修文将管辂，奉使失张骞。史阁行人在，诗家秀句传。客亭鞍马绝，旅榇网虫悬。复魄昭丘远，归魂素浐偏。樵苏封葬地，喉舌罢朝天。秋色凋春草，王孙若个边。",
        "object_id": "95c62445-9249-4c6b-8628-0058dfda0dd5"
    },
    {
        "title": "风疾舟中伏枕书怀三十六韵奉呈湖南亲友",
        "author": "杜甫",
        "content": "轩辕休制律，虞舜罢弹琴。尚错雄鸣管，犹伤半死心。圣贤名古邈，羇旅病年侵。舟泊常依震，湖平早见参。如闻马融笛，若倚仲宣襟。故国悲寒望，群云惨岁阴。水乡霾白屋，枫岸叠青岑。郁郁冬炎瘴，蒙蒙雨滞淫。鼓迎非祭鬼，弹落似鸮禽。兴尽才无闷，愁来遽不禁。生涯相汩没，时物自萧森。疑惑尊中弩，淹留冠上簪。牵裾惊魏帝，投阁为刘歆。狂走终奚适，微才谢所钦。吾安藜不糁，汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沈。应过数粒食，得近四知金。春草封归恨，源花费独寻。转蓬忧悄悄，行药病涔涔。瘗夭追潘岳，持危觅邓林。蹉跎翻学步，感激在知音。却假苏张舌，高夸周宋镡。纳流迷浩汗，峻址得嵚崟。城府开清旭，松筠起碧浔。披颜争倩倩，逸足竞骎骎。朗鉴存愚直，皇天实照临。公孙仍恃险，侯景未生擒。书信中原阔，干戈北斗深。畏人千里井，问俗九州箴。战血流依旧，军声动至今。葛洪尸定解，许靖力还任。家事丹砂诀，无成涕作霖。",
        "object_id": "a1a8cc9a-28f6-44d0-8195-d44de3bd0a8b"
    },
    {
        "title": "漫成一绝",
        "author": "杜甫",
        "content": "江月去人只数尺，风灯照夜欲三更。沙头宿鹭联拳静，船尾跳鱼拨刺鸣。",
        "object_id": "52b90e6f-c015-4833-bed8-40d2092a3d35"
    },
    {
        "title": "桥陵诗三十韵因呈县内诸官",
        "author": "杜甫",
        "content": "先帝昔晏驾，兹山朝百灵。崇冈拥象设，沃野开天庭。即事壮重险，论功超五丁。坡陀因厚地，却略罗峻屏。云阙虚冉冉，风松肃泠泠。石门霜露白，玉殿莓苔青。宫女晚知曙，祠官朝见星。空梁簇画戟，阴井敲铜缾。中使日夜继，惟王心不宁。岂徒恤备享，尚谓求无形。孝理敦国政，神凝推道经。瑞芝产庙柱，好鸟鸣岩扃。高岳前嵂崒，洪河左滢濙。金城蓄峻址，沙苑交回汀。永与奧区固，川原纷眇冥。居然赤县立，台榭争岧亭。官属果称是，声华真可听。王刘美竹润，裴李春兰馨。郑氏才振古，啖侯笔不停。遣辞必中律，利物常发硎。绮绣相展转，琳琅愈青荧。侧闻鲁恭化，秉德崔瑗铭。太史侯凫影，王乔随鹤翎。朝仪限霄汉，客思回林坰。𫐘轲辞下杜，飘飖陵浊泾。诸生旧短褐，旅泛一浮萍。荒岁儿女瘦，暮途涕泗零。主人念老马，廨署容秋萤。流寓理岂惬，穷愁醉未醒。何当摆俗累，浩荡乘沧溟。",
        "object_id": "1e319756-6b63-4706-b074-b79db30a8f1b"
    },
    {
        "title": "垂老别",
        "author": "杜甫",
        "content": "四郊未宁静，垂老不得安。子孙阵亡尽，焉用身独完。投杖出门去，同行为辛酸。幸有牙齿存，所悲骨髓干。男儿既介胄，长揖别上官。老妻卧路啼，岁暮衣裳单。孰知是死别，且复伤其寒。此去必不归，还闻劝加餐。土门壁甚坚，杏园度亦难。势异邺城下，纵死时犹宽。人生有离合，岂择衰老端。忆昔少壮日，迟回竟长叹。万国尽征戍，烽火被冈峦。积尸草木腥，流血川原丹。何乡为乐土，安敢尚盘桓。弃绝蓬室居，塌然摧肺肝。",
        "object_id": "b0435860-95e5-44e7-bf6c-9eeee324ce96"
    },
    {
        "title": "提封",
        "author": "杜甫",
        "content": "提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。",
        "object_id": "fef50a5e-24ba-44a0-a1f6-504aba9bac8e"
    },
    {
        "title": "舍弟观赴蓝田取妻子到江陵喜寄三首 二",
        "author": "杜甫",
        "content": "马度秦关雪正深，北来肌骨苦寒侵。他乡就我生春色，故国移居见客心。賸欲提携如意舞，喜多行坐白头吟。巡檐索共梅花笑，冷蘂疏枝半不禁。",
        "object_id": "066963f7-a2f3-44bf-821c-2a1778987a44"
    },
    {
        "title": "孤雁",
        "author": "杜甫",
        "content": "孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。",
        "object_id": "f6b75eb2-255e-4071-bf01-a5db4d409051"
    },
    {
        "title": "别李义",
        "author": "杜甫",
        "content": "神尧十八子，十七王其门。道国洎舒国，督唯亲弟昆。中外贵贱殊，余亦忝诸孙。丈人嗣三叶，之子白玉温。道国继德业，请从丈人论。丈人领宗卿，肃穆古制敦。先朝纳谏诤，直气横乾坤。子建文笔壮，河间经术存。尔克富诗礼，骨清虑不喧。洗然遇知几，谈论淮湖奔。忆昔初见时，小襦绣芳荪。长成忽会面，慰我久疾魂。三峡春冬交，江山云雾昏。正宜且聚集，恨此当离尊。莫怪执杯迟，我衰涕唾烦。重问子何之，西上岷江源。愿子少干谒，蜀都足戎轩。误失将帅意，不如亲故恩。少年早归来，梅花已飞翻。努力慎风水，岂惟数盘[飧]。猛虎卧在岸，蛟螭出无痕。王子自爱惜，老夫困石根。生别古所嗟，发声为尔吞。",
        "object_id": "fc722fa9-6e62-4d59-9bcd-b8d0ef06daa6"
    },
    {
        "title": "春水",
        "author": "杜甫",
        "content": "三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。",
        "object_id": "be93d219-ff58-4c9e-8068-9a8cbc8db5e5"
    },
    {
        "title": "云",
        "author": "杜甫",
        "content": "龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。",
        "object_id": "0a70ecbe-cc85-4aba-9a58-227f06152fbe"
    },
    {
        "title": "阻雨不得归瀼西甘林",
        "author": "杜甫",
        "content": "三伏适已过，骄阳化为霖。欲归瀼西宅，阻此江浦深。坏舟百版坼，峻岸复万寻。篙工初一弃，恐泥劳寸心。伫立东城隅，怅望高飞禽。草堂乱悬圃，不隔昆仑岑。昏浑衣裳外，旷绝同层阴。园甘长成时，三寸如黄金。诸侯旧上计，厥贡倾千林。邦人不足重，所迫豪吏侵。客居暂封殖，日夜偶瑶琴。虚徐五株态，侧塞烦胸襟。焉得辍两足，杖藜出岖嵚。条流数翠实，偃息归碧浔。拂拭乌皮几，喜闻樵牧音。令儿快搔背，脱我头上簪。",
        "object_id": "50b39f91-4d82-4166-b291-d73be5d35733"
    },
    {
        "title": "陪郑广文游何将军山林十首 五",
        "author": "杜甫",
        "content": "賸水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒埽，随意坐莓苔。",
        "object_id": "acddc789-88a1-42a4-a12a-f5a6830c7432"
    },
    {
        "title": "阙题",
        "author": "杜甫",
        "content": "三月雪连夜，未应伤物华。只缘春欲尽，留着伴棃花。",
        "object_id": "f5044be6-11b0-44c7-8480-17a31e0b4637"
    },
    {
        "title": "秋日阮隐居致薤三十束",
        "author": "杜甫",
        "content": "隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。衰年关鬲冷，味煖幷无忧。",
        "object_id": "7499d3c4-f9ec-44f6-ab1f-ac3c83471ee8"
    },
    {
        "title": "奉酬严公寄题野亭之作",
        "author": "杜甫",
        "content": "拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。",
        "object_id": "bbacb2f4-5bbb-427e-94ad-6ceac6e92253"
    },
    {
        "title": "归梦",
        "author": "杜甫",
        "content": "道路时通塞，江山日寂寥。偷生唯一老，伐叛已三朝。雨急青枫暮，云深黑水遥。梦归归未得，不用楚辞招。",
        "object_id": "c89b78bc-576e-40b0-923d-916d181cf73d"
    },
    {
        "title": "咏怀古迹五首 五",
        "author": "杜甫",
        "content": "诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。福移汉祚难恢复，志决身歼军务劳。",
        "object_id": "87f5949b-bdad-4b5e-b488-7015bd45cc4f"
    },
    {
        "title": "上韦左相二十韵",
        "author": "杜甫",
        "content": "凤历轩辕纪，龙飞四十春。八荒开寿域，一气转洪钧。霖雨思贤佐，丹青忆老臣。应图求骏马，惊代得麒麟。沙汰江河浊，调和鼎鼐新。韦贤初相汉，范叔已归秦。盛业今如此，传经固绝伦。豫樟深出地，沧海阔无津。北斗司喉舌，东方领搢绅。持衡留藻鉴，听履上星辰。独步才超古，余波德照邻。聪明过管辂，尺牍倒陈遵。岂是池中物，由来席上珍。庙堂知至理，风俗尽还淳。才杰俱登用，愚蒙但隐沦。长卿多病久，子夏索居频。回首驱流俗，生涯似众人。巫咸不可问，邹鲁莫容身。感激时将晚，苍茫兴有神。为公歌此曲，涕泪在衣巾。",
        "object_id": "41815024-acd3-414d-9520-a00f0ceb3edd"
    },
    {
        "title": "重经昭陵",
        "author": "杜甫",
        "content": "草昧英雄起，讴歌历数归。风尘三尺剑，社稷一戎衣。翼亮贞文德，丕承戢武威。圣图天广大，宗祀日光辉。陵寝盘空曲，熊罴守翠微。再窥松柏路，还见五云飞。",
        "object_id": "a68b8610-8269-46fa-b015-d367d71e04eb"
    },
    {
        "title": "秦州杂诗二十首 九",
        "author": "杜甫",
        "content": "今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊坰。",
        "object_id": "1c716801-1e00-42bc-8f99-473b707c6e3f"
    },
    {
        "title": "晚秋陪严郑公摩诃池泛舟",
        "author": "杜甫",
        "content": "湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿清溪。",
        "object_id": "dceaa342-8374-4c18-9c45-85943d152c38"
    },
    {
        "title": "渔阳",
        "author": "杜甫",
        "content": "渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。",
        "object_id": "d00e139f-4480-4c4a-afbf-5cdc94ad8714"
    },
    {
        "title": "凭韦少府班觅松树子",
        "author": "杜甫",
        "content": "落落出群非榉柳，青青不朽岂杨梅。欲存老盖千年意，为觅霜根数寸栽。",
        "object_id": "4786e50d-a729-4149-b919-d6947757b010"
    },
    {
        "title": "王命",
        "author": "杜甫",
        "content": "汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。",
        "object_id": "4d89dc1a-b63d-4061-8284-3a5538524bd8"
    },
    {
        "title": "老病",
        "author": "杜甫",
        "content": "老病巫山里，稽留楚客中。药残他日裹，花发去年丛。夜足霑沙雨，春多逆水风。合分双赐笔，犹作一飘蓬。",
        "object_id": "642f5dc6-0c6f-4964-b64e-f4445b079109"
    },
    {
        "title": "沙苑行",
        "author": "杜甫",
        "content": "君不见左辅白沙如白水，缭以周墙百余里。龙媒昔是渥洼生，汗血今称献于此。苑中騋牝三千匹，丰草青青寒不死。食之豪健西域无，每岁攻驹冠边鄙。王有虎臣司苑门，入门天厩皆云屯。骕骦一骨独当御，春秋二时归至尊。至尊内外马盈亿，伏枥在坰空大存。逸群绝足信殊杰，倜傥权奇难具论。累累塠阜藏奔突，往往坡陀纵超越。角壮翻同糜鹿游，浮身簸荡鼋鼍窟。泉出巨鱼长比人，丹砂作尾黄金鳞。岂知异物同精气，虽未成龙亦有神。",
        "object_id": "b0d5efe6-5b52-414f-90d1-0071a61f9be0"
    },
    {
        "title": "龙门镇",
        "author": "杜甫",
        "content": "细泉兼轻冰，沮洳栈道湿。不辞辛苦行，迫此短景急。石门雪云隘，古镇峰峦集。旌竿暮惨淡，风水白刃涩。胡马屯成皋，防虞此何及。嗟尔远戍人，山寒夜中泣。",
        "object_id": "5ea3afcb-dbb6-4641-abfa-cb4025f43d0a"
    },
    {
        "title": "四松",
        "author": "杜甫",
        "content": "四松初移时，大抵三尺强。别来忽三载，离立如人长。会看根不拔，莫计枝凋伤。幽色幸秀发，疏柯亦昂藏。所插小藩篱，本亦有堤防。终然掁拨损，得吝千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿，聊侍偃盖张。我生无根带，配尔亦茫茫。有情且赋诗，事迹可两望。勿矜千载后，惨淡蟠穹苍。",
        "object_id": "1762014e-d551-478c-8547-d0e2ac0caa6e"
    },
    {
        "title": "重题",
        "author": "杜甫",
        "content": "涕泗不能收，哭君余白头。儿童相识尽，宇宙此生浮。江雨铭旌湿，湖风井径秋。还瞻魏太子，宾客减应刘。",
        "object_id": "511b0ab5-253f-4f98-b82e-6029d875abcf"
    },
    {
        "title": "奉赠萧二十使君",
        "author": "杜甫",
        "content": "惜在严公幕，俱为蜀使臣。艰危参大府，前后间清尘。起草鸣先路，乘槎动要津。王凫聊暂出，萧雉只相驯。终始任安义，荒芜孟母邻。联翩匍匐礼，意气死生亲。张老存家事，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图乃矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益霑巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。",
        "object_id": "b54ccce5-156f-4067-8408-a1d8a0d4c180"
    },
    {
        "title": "中丞严公雨中垂寄见忆一绝奉荅二绝 一",
        "author": "杜甫",
        "content": "雨映行宫辱赠诗，元戎肯赴野人期。江边老病虽无力，强拟晴天理钓丝。",
        "object_id": "a79d86da-f914-4a15-97e6-34a36d856701"
    },
    {
        "title": "东屯月夜",
        "author": "杜甫",
        "content": "抱疾漂萍老，防边旧谷屯。春农亲异俗，岁月在衡门。青女霜枫重，黄牛峡水喧。泥留虎鬬迹，月挂客愁村。乔木澄稀影，轻云倚细根。数惊闻雀噪，暂睡想猿蹲。日转东方白，风来北斗昏。天寒不成寝，无梦寄归魂。",
        "object_id": "7ab1281d-86d5-4114-83bc-384228b89102"
    },
    {
        "title": "无家别",
        "author": "杜甫",
        "content": "寂寞天宝后，园庐但蒿藜。我里百余家，世乱各东西。存者无消息，死者为尘泥。贱子因阵败，归来寻旧蹊。人行见空巷，日瘦气惨凄。但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟谿。生我不得力，终身两酸嘶。人生无家别，何以为烝黎。",
        "object_id": "45f29798-b17d-44ed-b4c2-01620eae4868"
    },
    {
        "title": "天边行",
        "author": "杜甫",
        "content": "天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。",
        "object_id": "4b0bc117-6db3-4fe7-a7ac-6df03c52a62a"
    },
    {
        "title": "舍弟观赴蓝田取妻子到江陵喜寄三首 三",
        "author": "杜甫",
        "content": "庾信罗含俱有宅，春来秋去作谁家。短墙若在从残草，乔木如存可假花。卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。",
        "object_id": "3fb1f819-6534-4a57-ac68-47df60a71dd8"
    },
    {
        "title": "鸥",
        "author": "杜甫",
        "content": "江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。几群沧海上，清影日萧萧。",
        "object_id": "16986240-98d2-47da-a4a9-cf487c2c2f0e"
    },
    {
        "title": "春水生二绝 一",
        "author": "杜甫",
        "content": "二月六夜春水生。门前小滩浑欲平，鸬鹚㶉𫛶莫漫喜。吾与汝曹俱眼明。",
        "object_id": "f53d6111-259a-4fdf-950c-818b70c38a31"
    },
    {
        "title": "江亭王阆州筵饯萧遂州",
        "author": "杜甫",
        "content": "离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤皇。",
        "object_id": "29556155-b2af-48ef-b0d4-3d38b02d7a48"
    },
    {
        "title": "送高司直寻封阆州",
        "author": "杜甫",
        "content": "丹雀衔书来，暮栖何乡树。骅骝事天子，辛苦在道路。司直非冗官，荒山甚无趣。借问泛舟人，胡为入云雾。与子姻娅间，即亲亦有故。万里长江边，邂逅一相遇。长卿消渴再，公干沈绵屡。清谈慰老夫，开卷得佳句。时见文章士，欣然澹情素。伏枕闻别离，畴能忍漂寓。良会苦短促，溪行水奔注。熊罴咆空林，游子慎驰骛。西谒巴中侯，艰险如跬步。主人不世才，先帝常特顾。拔为天军佐，崇大王法度。淮海生清风，南翁尚思慕。公宫造广厦，木石乃无数。初闻伐松柏，犹卧天一柱。我瘦书不成，成字读亦误。为我问故人，劳心练征戍。",
        "object_id": "26587ca4-6af1-4180-a430-b29652a14f1d"
    },
    {
        "title": "喜闻官军已临贼境二十韵",
        "author": "杜甫",
        "content": "胡虏潜京县，官军拥贼壕。鼎鱼犹假息，穴蚁欲何逃。帐殿罗玄冕，辕门照白袍。秦山当警跸，汉苑入旌旄。路失羊肠险，云横雉尾高。五原空壁垒，八水散风涛。今日看天意，游魂贷尔曹。乞降那更得，尚诈莫徒劳。元帅归龙种，司空握豹韬。前军苏武节，左将吕虔刀。兵气回飞鸟，威声没巨鳌。戈鋋开雪色，弓矢尚秋毫。天步艰方尽，时和运更遭。谁云遗毒螫，已是沃腥臊。睿想丹墀近，神行羽卫牢。花门腾绝漠，拓羯渡临洮。此辈感恩至，羸俘何足操。锋先衣染血，骑突剑吹毛。喜觉都城动，悲怜子女号。家家卖钗钏，只待献春醪。",
        "object_id": "fbb109b7-3b66-4f82-a111-97892b26fa7a"
    },
    {
        "title": "东屯北崦",
        "author": "杜甫",
        "content": "盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。",
        "object_id": "60dbbd97-f841-4008-9a8a-35188f8242f4"
    },
    {
        "title": "诸将五首 一",
        "author": "杜甫",
        "content": "汉朝陵暮对南山，胡虏千秋尚入关。昨日玉鱼蒙葬地，早时今碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。",
        "object_id": "2ff3fc01-3028-4ee9-b1a4-f9f8fbe14464"
    },
    {
        "title": "覆舟二首 一",
        "author": "杜甫",
        "content": "巫峡盘涡晓，黔阳贡物秋。丹砂同陨石，翠羽共沈舟。羁使空斜影，龙居閟积流。篙工幸不溺，俄顷逐轻鸥。",
        "object_id": "751820b9-7a08-41c7-8f9b-356cea9bbf6d"
    },
    {
        "title": "陪郑广文游何将军山林十首 六",
        "author": "杜甫",
        "content": "风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。只疑淳朴处，自有一山川。",
        "object_id": "2f6db6d9-e276-4da3-9e9e-06d1d3f75bd2"
    },
    {
        "title": "句",
        "author": "杜甫",
        "content": "寒食少天气，东风多柳花。小桃知客意，春尽始开花。",
        "object_id": "a0588679-461e-449d-9758-01d6bc1f6e9d"
    },
    {
        "title": "聪马行",
        "author": "杜甫",
        "content": "邓公马癖人共知，初得花骢大宛种。夙昔传闻思一见，牵来左右神皆竦。雄姿逸态何崷崪，顾影骄嘶自矜宠。隅目青荧夹镜悬，肉骏碨礌连钱动。朝来久试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之，天厩真龙此其亚。昼洗须腾泾渭深，朝趋可刷幽幷夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使骐驎地上行。",
        "object_id": "4b0047aa-a695-43a5-a4a7-b1f2529ba792"
    },
    {
        "title": "石龛",
        "author": "杜甫",
        "content": "熊罴哮我东，虎豹号我西。我后鬼长啸，我前狨又啼。天寒昏无日，山远道路迷。驱车石龛下，仲冬见虹蜺。伐竹者谁子，悲歌上云梯。为官采美箭，五岁供梁齐。苦云直簳尽，无以充提携。奈何渔阳骑，飒飒惊烝黎。",
        "object_id": "db149aaa-c52b-4893-8b6b-7047bd84b92f"
    },
    {
        "title": "水槛",
        "author": "杜甫",
        "content": "苍江多风飙，云雨昼夜飞。茅轩驾巨浪，焉得不低垂。游子久在外，门户无人持。高岸尚如谷，何伤浮柱攲。扶颠有劝诫，恐贻识者嗤。既殊大厦倾，可以一木支。临川视万里，何必阑槛为。人生感故物，慷慨有余悲。",
        "object_id": "be10e787-c739-44b9-a572-397e10138d0c"
    },
    {
        "title": "奉送二十三舅录事之摄郴州",
        "author": "杜甫",
        "content": "贤良归盛族，吾舅尽知名。徐庶高交友，刘牢出外甥。泥涂岂珠玉，环堵但柴荆。衰老悲人世，驱驰厌甲兵。气春江上别，泪血渭阳情。舟鹢排风影，林乌反哺声。永嘉多北至，句漏且南征。必见公侯复，终闻盗贼平。郴州颇凉冷，橘井尚凄清。从役何蛮貊，居官志在行。",
        "object_id": "ee733580-5e11-44be-9e68-4b42a85d8f8e"
    },
    {
        "title": "秦州见敕目薛三璩授司议郎毕四曜除监察与二子有故远喜迁官兼述索居凡三十韵",
        "author": "杜甫",
        "content": "大雅何寥阔，斯人尚典刑。交期余潦倒，材力尔精灵。二子声同日，诸生困一经。文章开穾奥，迁擢润朝廷。旧好何由展，新诗更忆听。别来头幷白，相见眼终青。伊昔贫皆甚，同忧心不宁。栖遑分半菽，浩荡逐流萍。俗态犹猜忌，妖氛忽杳冥。独惭投汉阁，俱议哭秦庭。远蜀祗无补，囚梁亦固扃。华夷相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽高垒，长驱甚建瓴。焚香淑景殿，涨水望云亭。法驾初还日，群公若会星。宫臣仍点染，柱史正零丁。官忝趋栖凤，朝回叹聚萤。唤人看腰袅，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近坰。忠臣辞愤激，烈士涕飘零。上将盈边鄙，元勋溢鼎铭。仰思调玉烛，谁定握青萍。陇俗轻鹦鹉，原情类鹡鸰。秋风动关塞，高卧想仪行。",
        "object_id": "cf724cea-153c-470e-ae32-aba401213d55"
    },
    {
        "title": "春水生二绝 二",
        "author": "杜甫",
        "content": "一夜水高二尺强，数日不可更禁当。南市津头有船卖，无钱即买系篱旁。",
        "object_id": "be030244-ee5c-409c-bc75-8a80eb18bb4e"
    },
    {
        "title": "又于韦处乞大邑瓷碗",
        "author": "杜甫",
        "content": "大邑烧瓷轻且坚，扣如哀玉锦城传。君家白碗胜霜雪，急送茅斋也可怜。",
        "object_id": "6e4817d5-dad7-4724-9649-c26b1d2e5b42"
    },
    {
        "title": "征夫",
        "author": "杜甫",
        "content": "十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。",
        "object_id": "0eb40e92-9106-40de-8045-8ecb376e5519"
    },
    {
        "title": "初冬",
        "author": "杜甫",
        "content": "垂老戎衣窄，归休寒色深。渔舟上急水，猎火著高林。日有习池醉，愁来梁甫吟。干戈未偃息，出处遂何心。",
        "object_id": "cb25edb2-93ff-438b-9d11-5823c96c0dd4"
    },
    {
        "title": "猿",
        "author": "杜甫",
        "content": "袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。",
        "object_id": "677b004c-36ac-4456-b584-0b0764d34c79"
    },
    {
        "title": "独坐",
        "author": "杜甫",
        "content": "悲愁回白首，倚杖背孤城。江敛洲渚出，天虚风物清。沧溟服衰谢，朱绂负平生。仰羡黄昏鸟，投林羽翮轻。",
        "object_id": "96dbd7f8-f385-4e71-aea2-f8e4f743418f"
    },
    {
        "title": "奉赠太常张卿二十韵",
        "author": "杜甫",
        "content": "方丈三韩外，昆仑万国西。建标天地阔，诣绝古今迷。气得神仙迥，恩承雨露低。相门清议众，儒术大名齐。轩冕罗天阙，琳琅识介珪。伶官诗必诵，夔乐典犹稽。健笔凌鹦鹉，铦锋莹䴙鹈。友于皆挺拔，公望各端倪。通籍逾青琐，亨衢照紫泥。灵虬传夕箭，归马散霜蹄。能事闻重译，嘉谟及远黎。弼谐方一展，班序更何跻。适越空颠踬，游梁竟惨凄。谬知终画虎，微分是醯鸡。萍泛无休日，桃阴想旧蹊。吹嘘人所羡，腾跃事仍暌。碧海真难涉，青云不可梯。顾深惭锻炼，才小辱提携。槛束哀猿叫，枝惊夜鹊栖。几时陪羽猎，应指钓璜溪。",
        "object_id": "bc6d843e-5cf3-4ecb-ab77-d69c7f653445"
    },
    {
        "title": "夏日叹",
        "author": "杜甫",
        "content": "夏日出东北，陵天经中街。朱光彻厚地，郁蒸何由开。上苍久无雷，无乃号令乖。雨降不濡物，良田起黄埃。飞鸟苦热死，池鱼涸其泥。万人尚流冗，举目唯蒿莱。至今大河北，化作虎与豺。浩荡想幽蓟，王师安在哉？对食不能餐，我心殊未谐。眇然贞观初，难与数子偕。",
        "object_id": "fb087f9d-b19c-4c65-a310-c605f73a1fde"
    },
    {
        "title": "覆舟二首 二",
        "author": "杜甫",
        "content": "竹宫时望拜，桂馆或求仙。姹女临波日，神光照夜年。徒闻斩蛟剑，无复爨犀船。使者随秋色，迢迢独上天。",
        "object_id": "9108f782-355e-404d-9cf9-5a1c4a224d10"
    },
    {
        "title": "雨四首 一",
        "author": "杜甫",
        "content": "微雨不滑道，断云疏复行。紫崖奔处黑，白鸟去边明。秋日新霑影，寒江旧落声。柴扉临野碓，半得捣香秔。",
        "object_id": "3f1da5a7-27cc-4c6a-9ba9-aebded7e7a94"
    },
    {
        "title": "收京三首 一",
        "author": "杜甫",
        "content": "仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。依然七庙略，更与万方初。",
        "object_id": "b755f069-b0a4-48e4-9a32-ccd5760c8145"
    },
    {
        "title": "秦州杂诗二十首 十",
        "author": "杜甫",
        "content": "云气接昆仑，涔涔塞雨繁。羌童看渭水，使客向河源。烟火军中幕，牛羊岭上村。所居秋草净，正闭小蓬门。",
        "object_id": "da88e355-99df-4d78-9680-2f61b0bf8336"
    },
    {
        "title": "中丞严公雨中垂寄见忆一绝奉荅二绝 二",
        "author": "杜甫",
        "content": "何日雨晴云出溪，白沙青石先无泥。只须伐竹开荒径，倚杖穿花听马嘶。",
        "object_id": "a36829d1-e25f-4c31-99cc-f76f540e84b9"
    },
    {
        "title": "南楚",
        "author": "杜甫",
        "content": "南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。",
        "object_id": "191c54af-8c42-40be-b931-db22b2e46c06"
    },
    {
        "title": "江雨有怀郑典设",
        "author": "杜甫",
        "content": "春雨暗暗塞峡中，早晚来自楚王宫。乱波分披已打岸，弱云狼籍不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。",
        "object_id": "27325080-ff2f-4215-80b3-5c9e56c319d2"
    },
    {
        "title": "从驿次草堂复至东屯二首 一",
        "author": "杜甫",
        "content": "峡内归田客，江边借马骑。非寻戴安道，似向习家池。峡险风烟僻，天寒橘柚垂。筑场看敛积，一学楚人为。",
        "object_id": "745560cf-467b-4fe9-a0c9-50d10f03efdb"
    },
    {
        "title": "诸将五首 二",
        "author": "杜甫",
        "content": "韩公本意筑三城，拟绝天骄拔汉旌。岂谓尽烦回纥马，翻然远救朔方兵胡来不觉潼关隘，龙起犹闻晋水清。独使至尊忧社稷，诸君何以荅升平。",
        "object_id": "246ff1f1-9148-400a-930e-635dbdc699b9"
    },
    {
        "title": "大麦行",
        "author": "杜甫",
        "content": "大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。",
        "object_id": "744dfdaa-67fa-4f01-9649-8e94cb50e16e"
    },
    {
        "title": "陪郑广文游何将军山林十首 七",
        "author": "杜甫",
        "content": "棘树寒云色，茵𫈟春藕香。脆添生菜美，阴益食单凉。野鹤清晨出，山精白日藏。石林蟠水府，百里独苍苍。",
        "object_id": "5226fbe5-7035-4c09-9baa-ce4fc9009bfa"
    },
    {
        "title": "绝句二首 一",
        "author": "杜甫",
        "content": "迟日江山丽，春风花草香。泥融飞燕子，沙暖睡鸳鸯。",
        "object_id": "c55ccfa6-8820-40b0-90ff-79412f03c7a8"
    },
    {
        "title": "雨四首 二",
        "author": "杜甫",
        "content": "江雨旧无时，天晴忽散丝。暮秋霑物冷，今日过云迟。上马迥休出，看鸥坐不辞。高轩当滟滪，润色静书帷。",
        "object_id": "85cc5878-f657-4443-b3c2-08c9502a0417"
    },
    {
        "title": "破船",
        "author": "杜甫",
        "content": "平生江海心，宿昔具扁舟。岂惟青溪上，日傍柴门游。苍皇避乱兵，缅邈怀旧丘。邻人亦已非，野竹独修修。船舷不重扣，埋没已经秋。仰看西飞翼，下愧东逝流。故者或可掘，新者亦易求。所悲数奔窜，白屋难久留。",
        "object_id": "fbecdcf9-c56b-42c0-bac4-7b05f9864f2a"
    },
    {
        "title": "黄鱼",
        "author": "杜甫",
        "content": "日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。",
        "object_id": "a542e23a-2907-416f-8451-04cbd6779e25"
    },
    {
        "title": "君不见简苏徯",
        "author": "杜甫",
        "content": "君不见道边废弃池，君不见前者摧折桐。百年死树中琴瑟，一斛旧水藏蛟龙。丈夫盖棺事始定，君今幸未成老翁。何恨憔悴在山中，深山穷谷不可处，霹雳魍魉兼狂风。",
        "object_id": "4cfeb483-2cfb-4f3e-8ed1-059eaccdd260"
    },
    {
        "title": "送魏二十四司直充岭南掌选崔郎中判官兼寄韦韶州",
        "author": "杜甫",
        "content": "选曹分五岭，使者历三湘。才美膺推荐，君行佐纪纲。佳声斯共远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄将。",
        "object_id": "b45a58ee-882c-4e39-bebc-3792c8e2e5de"
    },
    {
        "title": "有感五首 一",
        "author": "杜甫",
        "content": "将帅蒙恩泽，兵戈有岁年。至今劳圣主，何以报皇天。白骨新交战，云台旧拓边乘槎断消息，无处觅张骞。",
        "object_id": "e4d82478-9848-469c-a277-ee7b5c6cb01f"
    },
    {
        "title": "至后",
        "author": "杜甫",
        "content": "冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。",
        "object_id": "6fd3e5b2-168d-4899-b0c9-8e74dc2237ab"
    },
    {
        "title": "积草岭",
        "author": "杜甫",
        "content": "连峰积长阴，白日递隐见。飕飕林响交，惨惨石壮变。山分积草岭，路异明水县。旅泊吾道穷，衰年岁时倦。卜居尚百里，休驾投诸彦。邑有佳主人，情如已会面。来书语绝妙，远客惊深眷。食蕨不愿余，茅茨眼中见。",
        "object_id": "26377acb-f4ce-440c-967e-e4c5eb9ebe48"
    },
    {
        "title": "雨二首 一",
        "author": "杜甫",
        "content": "青山澹无姿，白露谁能数。片片水上云，萧萧沙中雨。殊俗状巢居，曾台俯风渚。佳客适万里，沈思情延伫。挂帆远色外，惊浪满吴楚。久阴蛟螭出，寇盗复几许。",
        "object_id": "17c35064-6bb1-4b91-a555-c2ae3768ec7c"
    },
    {
        "title": "暮归",
        "author": "杜甫",
        "content": "霜黄碧梧白鹤楼，城上击拆复乌啼。客子入门月皎皎，谁家𢭏练风凄凄。南渡桂水关舟檝，北归秦川多鼓鞞。年过半百不称意，明日看云还杖藜。",
        "object_id": "d8b37acd-dfd9-45b0-b28a-425c5f453a35"
    },
    {
        "title": "敬赠郑谏议十韵",
        "author": "杜甫",
        "content": "谏官非不达，诗义早知名。破的由来事，先锋孰敢争。思飘云物外，律中鬼神惊。毫发无遗恨，波澜独老成。野人宁得所，天意薄浮生。多病休儒服，冥搜信客旌。筑居仙缥缈，旅食岁峥嵘。使者求颜阖，诸公厌祢衡。将期一诺重，歘使寸心倾。君见途穷哭，宜忧阮步兵。",
        "object_id": "d4349582-0e9c-466c-8a27-da4663f34029"
    },
    {
        "title": "寄彭州高三十五使君适虢州岑二十七长史参三十韵",
        "author": "杜甫",
        "content": "故人何寂寞，今我独凄凉。老去才难尽，秋来兴甚长。物情尤可见，辞客未能忘。海内知名士，云端各异方。高岑殊缓步，沈鲍得同行。意惬关飞动，篇终接混茫。举天悲富骆，近代惜卢王。似尔官仍贵，前贤命可伤。诸侯非弃掷，半刺已翱翔。诗好几时见，书成无信将。男儿行处是，客子鬬身强。羁旅推贤圣，沈绵抵咎殃。三年犹疟疾，一鬼不销亡。隔日搜脂髓，增寒抱雪霜。徒然潜隙地，有腼屡鲜妆。何太龙钟极，于今出处妨。无钱居帝里，尽室在边疆。刘表虽遗恨，庞公至死藏。心微傍鱼鸟，肉瘦怯豺狼。陇草萧萧白，洮云片片黄。彭门剑阁外，虢略鼎湖旁。荆玉簪头冷，巴笺染翰光。乌麻蒸续晒，丹橘露应尝。岂异神仙宅，俱兼山水乡。竹斋烧药灶，花屿读书床。更得清新否，遥知对属忙。旧宫宁改汉，淳俗本归唐。济世宜公等，安贫亦士常。蚩尤终戮辱，胡羯漫猖狂。会待祅氛静，论文暂裹粮。",
        "object_id": "ad25550b-b0b6-49cd-981a-88d90471b624"
    },
    {
        "title": "夏夜叹",
        "author": "杜甫",
        "content": "永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。",
        "object_id": "c63d308b-f3a7-4520-b041-f7f4e27a5c9d"
    },
    {
        "title": "江亭",
        "author": "杜甫",
        "content": "坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。",
        "object_id": "d59c85f4-1fba-4dd6-8300-76b1793afdb2"
    },
    {
        "title": "绝句二首 二",
        "author": "杜甫",
        "content": "江碧鸟逾白，山青花欲燃。",
        "object_id": "d38fe4da-790a-4eaa-b357-360d49d02bd7"
    },
    {
        "title": "寄常征君",
        "author": "杜甫",
        "content": "白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羇绊实藏身。开州入夏知凉冷，不似云安毒热新。",
        "object_id": "18101e75-88aa-4533-821f-438d99ceecdf"
    },
    {
        "title": "去矣行",
        "author": "杜甫",
        "content": "君不见韝上鹰，一饱则飞掣。焉能作堂上燕，衔泥附炎热。野人旷荡无腼颜，岂可久在王侯间。未试囊中餐玉法，明朝且入蓝田山。",
        "object_id": "ba4bd65a-2c56-4f81-b0bf-dacc0068c271"
    },
    {
        "title": "垂白",
        "author": "杜甫",
        "content": "垂白冯唐老，清秋宋玉悲。江喧长少睡，楼迥独移时。多难身何补，无家病不辞。甘从千日醉，未许七哀诗。",
        "object_id": "706b060f-bc6b-4d27-956f-c0f19481f770"
    },
    {
        "title": "苦战行",
        "author": "杜甫",
        "content": "苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂再难得。别时孤云今不飞，时独看云泪横臆。",
        "object_id": "30658953-4fd6-4433-9d53-632ddbdd6113"
    },
    {
        "title": "王十五前阁会",
        "author": "杜甫",
        "content": "楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。",
        "object_id": "1b39ff1f-95d3-43b6-ad22-561c8e97f329"
    },
    {
        "title": "赠苏四徯",
        "author": "杜甫",
        "content": "异县昔同游，各云厌转蓬。别离已五年，尚在行李中。戎马日衰息，乘舆安九重。有才何栖栖，将老委所穷。为郎未为贱，其奈疾病攻。子何面黧黑，不得豁心胸。巴蜀倦剽掠，下愚成土风。幽蓟已削平，荒徼尚弯弓。斯人脱身来，岂非吾道东。乾坤虽宽大，所适装囊空。肉食哂菜色，少壮欺老翁。况乃主客间，古来偪侧同。君今下荆扬，独帆如飞鸿。二州豪侠场，人马皆自雄。一请甘饥寒，再请甘养蒙。",
        "object_id": "1974de1f-6f04-486a-a348-c8f8ee0fc9c6"
    },
    {
        "title": "秦州杂诗二十首 十一",
        "author": "杜甫",
        "content": "萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳，临衰厌鼓鞞。",
        "object_id": "fd56f333-f562-4b79-a24f-dda16cbf66d4"
    },
    {
        "title": "谢严中丞送青城山道士乳酒一瓶",
        "author": "杜甫",
        "content": "山瓶乳酒下青云，气味浓香幸见分。鸣鞭走送怜渔父，洗盏开尝对马军。",
        "object_id": "f7961f8c-6bd0-4a4d-89f8-0a10ba3f77b9"
    },
    {
        "title": "从驿次草堂复至东屯二首 二",
        "author": "杜甫",
        "content": "短景难高卧，衰年强此身。山家蒸栗暖，野饭射麋新。世路知交薄，门庭畏客频。牧童斯在眼，田父实为邻。",
        "object_id": "e1fea3c2-af73-4b77-8cd1-ebf233140999"
    },
    {
        "title": "诸将五首 三",
        "author": "杜甫",
        "content": "洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。",
        "object_id": "0fbd2f90-69ec-4f6a-9407-3092f035909a"
    },
    {
        "title": "陪郑广文游何将军山林十首 八",
        "author": "杜甫",
        "content": "忆过杨柳渚，走马定昆池。醉把青荷叶，狂遗白接䍠。刺船思郢客，解水乞吴儿。坐对秦山晚，江湖兴颇随。",
        "object_id": "29be806c-b27a-4050-a2a6-8c69a1eebf5f"
    },
    {
        "title": "收京三首 二",
        "author": "杜甫",
        "content": "生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。叨逢罪己日，霑洒望青霄。",
        "object_id": "ba89d909-9652-4b7d-92d0-322cf35d5884"
    },
    {
        "title": "寄岳州贾司马六丈巴州严八使君两阁老五十韵",
        "author": "杜甫",
        "content": "衡岳啼猿里，巴州鸟道边。故人俱不利，谪宦两悠然。开辟乾坤正，荣枯雨露偏。长沙才子远，钓濑客星悬。忆昨趋行殿，殷忧捧御筵。讨胡愁李广，奉使待张骞。无复云台仗，虚修水战船。苍茫城七十，流落剑三千。画角吹秦晋，旄头俯涧瀍。小儒轻董卓，有识笑苻坚。浪作禽填海，那将血射天。万方思助顺，一鼓气无前。阴散陈仓北，晴熏太白巅。乱麻尸积卫，破竹势临燕。法驾还双阙，王师下八川。此时霑奉引，佳气拂周旋。貔虎开金甲，麒麟受玉鞭。侍臣谙入仗，厩马解登仙。花动朱楼雪，城凝碧树烟。衣冠心惨怆，故老泪潺湲。哭庙悲风急，朝正霁景鲜。月分梁汉米，春得水衡钱。内蘂繁于缬，宫莎软胜绵。恩荣同拜手，出入最随肩。晚著华堂醉，寒重绣被眠。辔齐兼秉烛，书枉满怀笺。每觉升元辅，深期列大贤。秉钧方咫尺，铩翮再聊翩。禁掖朋从改，微班性命全。青蒲甘受戮，白发竟谁怜。弟子贫原宪，诸生老伏虔。师资谦未达，乡党敬何先。旧好肠堪断，新愁眼欲穿。翠干危栈竹，红腻小湖莲。贾笔论孤愤，严诗赋几篇。定知深意苦，莫使众人传。贝锦无停织，朱丝有断弦。浦鸥防碎首，霜鹘不空拳。地僻昏炎瘴，山稠隘石泉。且将棋度日，应用酒为年。典郡终微眇，治中实弃捐。安排求傲吏，比兴展归田。去去才难得，苍苍理又玄。古人称逝矣，吾道卜终焉。陇外翻投迹，渔阳复控弦。笑为妻子累，甘与岁时迁。亲故行稀少，兵戈动接联。他乡饶梦寐，失侣自屯邅。多病加淹泊，长吟阻静便。如公尽雄俊，志在必腾骞。",
        "object_id": "33123302-8a66-424b-afcd-44ef1d671410"
    },
    {
        "title": "诣徐卿觅果栽",
        "author": "杜甫",
        "content": "草堂少花今欲栽，不问绿李与黄梅。石笋街中却归去，果园坊里为求来。",
        "object_id": "07452799-e7a9-49e9-ae54-0a10684431fb"
    },
    {
        "title": "正月三日归溪上有作简院内诸公",
        "author": "杜甫",
        "content": "野外堂依竹，篱边水向城。蚁浮仍腊味，鸥泛已春声。药许邻人㔉，书从稚子擎。白头趋幕府，深觉负平生。",
        "object_id": "0b722208-9e02-4dac-9ec5-979859eea818"
    },
    {
        "title": "雨四首 三",
        "author": "杜甫",
        "content": "物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧，故旧短书稀。",
        "object_id": "9c92bbd7-1c25-4ea2-8854-8db8e6de5284"
    },
    {
        "title": "雨二首 二",
        "author": "杜甫",
        "content": "空山中宵阴，微冷先枕席。回风起清曙，万象萋已碧。落落出岫云，浑浑倚天石。日假何道行，雨含长江白。连樯荆州船，有士荷矛戟。南防草镇惨，霑湿赴远役。群盗下辟山，总戎备强敌。水深云光廓，鸣橹各有适。渔艇息悠悠，夷歌负樵客。留滞一老翁，书时记朝夕。",
        "object_id": "da0befbd-3655-4d16-8413-0d699c88e75c"
    },
    {
        "title": "送赵十七明府之县",
        "author": "杜甫",
        "content": "连城为宝重，茂宰得才新。山雉迎舟楫，江花报邑人。论交翻恨晚，卧病却愁春。惠爱南翁悦，余波及老身。",
        "object_id": "1371127c-6ab6-4316-ba07-ef52b37e5b27"
    },
    {
        "title": "有感五首 二",
        "author": "杜甫",
        "content": "幽蓟余虵豕，乾坤尚虎狼。诸侯春不贡，使者日相望。慎勿吞青海，无劳问越裳。大君先息战，归马华山阳。",
        "object_id": "4fe56ec8-afff-43c7-a1f2-f5cc8e8701c5"
    },
    {
        "title": "自京赴奉先县咏怀五百字",
        "author": "杜甫",
        "content": "杜陵有布衣，老大意转拙。许身一何愚，窃比稷与契。居然成濩落，白手甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，萧洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沈饮聊自适，放歌颇愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。煖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崪兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号咷，幼子饥已卒。吾宁舍一哀，里巷亦呜咽。所愧为人父，无食致夭折。岂知秋未登，贫𪧘有苍卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。",
        "object_id": "53ffa213-5085-4349-9866-ea0735ff7b11"
    },
    {
        "title": "立秋后题",
        "author": "杜甫",
        "content": "日月不相饶，节序昨夜隔。玄蝉无停号，秋燕已如客。平生独往愿，惆怅年半百。罢官亦由人，何事拘形役。",
        "object_id": "e8e50fc9-2d2d-4f48-9fe4-2be2d4afad73"
    },
    {
        "title": "泥功山",
        "author": "杜甫",
        "content": "朝行青泥上，暮在青泥中。泥泞非一时，版筑劳人功。不畏道途永，乃将汩没同。白马为铁骊，小儿成老翁。哀猿透却坠，死鹿力所穷。寄语北来人，后来莫匆匆。",
        "object_id": "46c91e4d-996f-4f29-824a-a2422b6c7971"
    },
    {
        "title": "营屋",
        "author": "杜甫",
        "content": "我有阴江竹，能令朱夏寒。阴通积水内，高入浮云端。甚疑鬼物凭，不顾翦伐残。东偏若面势，户牖永可安。爱惜已六载，兹晨去千竿。萧萧见白日，汹汹开奔湍。度堂匪华丽，养拙异考槃。草茅虽薙葺，衰疾方少宽。洗然顺所适，此足代加餐。寂无斤斧响，庶遂憩息欢。",
        "object_id": "7bb069d9-b053-49cc-8007-8e5bb98c2573"
    },
    {
        "title": "白小",
        "author": "杜甫",
        "content": "白小群分命，天然二寸鱼。细微霑水族，风俗当园蔬。入肆银花乱，倾箱雪片虚。生成犹拾卵，尽取义何如。",
        "object_id": "998bd0c7-23f3-4c26-b669-9ea415363143"
    },
    {
        "title": "移居公安敬赠卫大郎",
        "author": "杜甫",
        "content": "卫侯不易得，余病汝知之。雅量涵高远，清襟照等夷。平生感意气，少小爱文辞。河海由来合，风云若有期。形容劳宇宙，质朴谢轩墀。自古幽人泣，留年壮士悲。水烟通径草，秋露接园葵。入邑豺狼鬬，伤弓鸟雀饥。白头供宴语，乌几伴栖迟。交态遭轻薄，今朝豁所思。",
        "object_id": "bc16aa10-9068-4f48-8f38-fd4ee1872954"
    },
    {
        "title": "奉赠鲜于京兆二十韵",
        "author": "杜甫",
        "content": "王国称多土，贤良复几人。异才应间出，爽气必殊伦。始见张京兆，宜居汉近臣。骅骝开道路，雕鹗离风尘。侯伯知何等，文章实致身。奋飞超等级，容易失沈沦。脱略磻谿钓，操持郢匠斤。云霄今已逼，台衮更谁亲。凤穴雏皆好，龙门客又新。义声纷感激，败绩自逡巡。途远欲何向，天高难重陈。学诗犹孺子，乡赋念嘉宾。不得同鼌错，吁嗟后郄诜。计疏疑翰墨，时过忆松筠。献纳纡皇眷，中间谒紫宸。且随诸彦集，方凯薄才伸。破胆遭前政，阴谋独秉钧。微生霑忌刻，万事益酸辛。交合丹青地，恩倾雨露辰。有儒愁饿死，早晚报平津。",
        "object_id": "c9b2022c-a970-4fab-ab56-3b7b55e78096"
    },
    {
        "title": "寄韦有夏郎中",
        "author": "杜甫",
        "content": "省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧，春鸥洗翅呼。犹闻上急水，早作取平途。万里皇华使，为僚记腐儒。",
        "object_id": "f0f46788-340a-4f53-938d-fc410d36b6a5"
    },
    {
        "title": "村夜",
        "author": "杜甫",
        "content": "萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。",
        "object_id": "6d090832-2f35-4f44-a68a-cc5b67e1798d"
    },
    {
        "title": "严公仲夏枉驾草堂兼携酒馔",
        "author": "杜甫",
        "content": "竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。",
        "object_id": "3cc5a45c-2739-4fc6-9ea9-ca01d2eee3e7"
    },
    {
        "title": "寄岑嘉州",
        "author": "杜甫",
        "content": "不见故人十年余，不道故人无素书。愿逢颜色关塞远，岂意出守江城居。外江三峡且相接，斗酒新诗终日疏。谢朓每篇堪讽诵，冯唐已老听吹嘘。泊船秋夜经春草，伏枕青枫限玉除。眼前所寄选何物，赠子云安双鲤鱼。",
        "object_id": "510af400-6dc4-4fdd-a6a1-29645ea01164"
    },
    {
        "title": "草阁",
        "author": "杜甫",
        "content": "草阁临无地，柴扉永不关。鱼龙回夜水，星月动秋山。久露清初湿，高云薄未还。泛舟惭小妇，飘泊损红颜。",
        "object_id": "9ef7a6cc-5c38-42fc-97ef-1cb713b162e3"
    },
    {
        "title": "去秋行",
        "author": "杜甫",
        "content": "去秋涪江木落时，臂枪走马谁家儿。到今不知白骨处，部曲有去皆无归。遂州城中汉节在，遂州城外巴人稀。战场冤魂每夜哭，空令野营猛士悲。",
        "object_id": "21f7f097-466f-4f6a-b76f-96d443de7109"
    },
    {
        "title": "陪郑广文游何将军山林十首 九",
        "author": "杜甫",
        "content": "床上书连屋，阶前树拂云。将军不好武，稚子总能文。醒酒微风入，听诗静夜分。𫄨衣挂萝薜，凉月白纷纷。",
        "object_id": "14b59e7e-8085-40bd-89eb-9c83003ce625"
    },
    {
        "title": "秦州杂诗二十首 十二",
        "author": "杜甫",
        "content": "山头南郭寺，水号北流泉。老树空庭得，清渠一邑传。秋花危石底，晚景卧钟边。俯仰悲身世，溪风为飒然。",
        "object_id": "c0956099-4071-47fe-af2d-5c5826a58d19"
    },
    {
        "title": "寄张十二山人彪三十韵",
        "author": "杜甫",
        "content": "独卧蒿阳客，三违颍水春。艰难随老母，惨淡向时人。谢氏寻山屐，陶公漉酒巾。群凶弥宇宙，此物在风尘。历下辞姜被，关西得孟邻。早通交契密，晚接道流新。静者心多妙，先生艺绝伦。草书何太苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜托所亲。宁闻倚门夕，尽力洁飧晨。疏懒为名误，驱驰丧我真。索居犹寂寞，相遇益悲辛。流转依边徼，逢迎念席珍。时来故旧少，乱后别离频。世祖修高庙，文公赏从臣。商山犹入楚，源水不离秦。存想青龙秘，骑行白鹿驯。耕岩非谷口，结草即河滨。肘后符应验，囊中药未陈。旅怀殊不惬，良觌渺无因。自古皆悲恨，浮生有屈伸。此邦今尚武，何处且依仁。鼓角凌天籁，关山信月轮。官场罗镇碛，贼火近洮岷。萧索论兵地，苍茫鬬将辰。大军多处所，余孽尚纷纶。高兴知笼鸟，斯文起获麟。穷秋正摇落，回首望松筠。",
        "object_id": "186aab50-4ead-4c61-9764-1867aec86f52"
    },
    {
        "title": "滕王亭子",
        "author": "杜甫",
        "content": "君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蘂浓花满目班。人到于今歌出牧，来游此地不知还。",
        "object_id": "1546bb1b-8d81-403c-b807-9b5a798fc65e"
    },
    {
        "title": "暂往白帝复还东屯",
        "author": "杜甫",
        "content": "复作归田去，犹残获稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。",
        "object_id": "f0878d2a-a575-4609-9bae-5b69cd5ce9c7"
    },
    {
        "title": "诸将五首 四",
        "author": "杜甫",
        "content": "回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。",
        "object_id": "9019bc9b-6b53-4266-9933-cab4fdaac333"
    },
    {
        "title": "雨四首 四",
        "author": "杜甫",
        "content": "楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。",
        "object_id": "eada6f5e-c3ee-452b-898d-7bac588c7607"
    },
    {
        "title": "收京三首 三",
        "author": "杜甫",
        "content": "汗马收宫阙，春城铲贼壕。赏应歌杕杜，归及荐樱桃。杂虏横戈数，功臣甲第高。万方频送喜，无乃圣躬劳。",
        "object_id": "330d805a-4167-40f4-9541-bfedc51bf4ae"
    },
    {
        "title": "赠别何邕",
        "author": "杜甫",
        "content": "生死论交地，何由见一人。悲君随燕雀，薄宦走风尘。绵谷元通汉，沱江不向秦。五陵花满眼，传语故乡春。",
        "object_id": "4581792b-5959-4d76-86a0-4802beae1ace"
    },
    {
        "title": "移居夔州郭",
        "author": "杜甫",
        "content": "伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。",
        "object_id": "d190d386-7eeb-4e0d-8421-7ebf0cf9fa85"
    },
    {
        "title": "晚登瀼上堂",
        "author": "杜甫",
        "content": "故跻瀼岸高，颇免崖石拥。开襟野堂豁，系马林花动。雉堞粉如云，山田麦无垅。春气晚更生，江流静犹涌。四序婴我怀，群盗久相踵。黎民困逆节，天子渴垂拱。所思注东北，深峡转修耸。衰老自成病，郎官未为冗。凄其望吕葛，不复梦周孔。济世数向时，斯人各枯冢。楚星南天黑，蜀月西雾重。安得随鸟翎，迫此惧将恐。",
        "object_id": "6b5a9040-28e2-4179-8a83-b211cd4b0341"
    },
    {
        "title": "寄薛三郎中",
        "author": "杜甫",
        "content": "人生无贤愚，飘飖若埃尘。自非得神仙，谁免危其身。与子俱白头，役役常苦辛。虽为尚书郎，不及村野人。忆昔村野人，其乐难具陈。蔼蔼桑麻交，公侯为等伦。天未厌戎马，我辈本常贫。子尚客荆州，我亦滞江滨。峡中一卧病，疟疠终冬春。春复加肺气，此病盖有因。早岁与苏郑，痛饮情相亲。二公化为土，嗜酒不失真。余今委修短，岂得恨命屯。闻子心甚壮，所遇信席珍。上马不用扶，每扶必怒嗔。赋诗宾客间，挥洒动八垠。乃知盖代手，才力老益神。青草洞庭湖，东浮沧海漘。君山可避暑，况足采白蘋。子岂无扁舟，往复江汉津。我未下瞿塘，空念禹功勤。听说松门峡，吐药揽衣巾。高秋却束带，鼓枻视青旻。凤池日澄碧，济济多士新。余病不能起，健者勿逡巡。上有明哲君，下有行化臣。",
        "object_id": "250f7cf0-6e19-4bfc-bcc3-96c0c2c67622"
    },
    {
        "title": "燕子来舟中作",
        "author": "杜甫",
        "content": "湖南为客动经春，燕子衔泥两度新。旧入故园常识主，如今社日远看人。可怜处处巢君室，何异飘飘托此身。暂语船樯还起去，穿花落水益霑巾。",
        "object_id": "c9e8cd22-8ed0-407b-a20a-8c4650f1fa2e"
    },
    {
        "title": "早起",
        "author": "杜甫",
        "content": "春来常早起，幽事颇相关。帖石防隤岸，开林出远山。一丘藏曲折，缓步有跻攀。童仆来城市，瓶中得酒还。",
        "object_id": "9ea7e12e-dd82-4922-88bc-e97fd3e60cdb"
    },
    {
        "title": "有感五首 三",
        "author": "杜甫",
        "content": "洛下舟车入，天中贡赋均。日闻红粟腐，寒待翠华春。莫取金汤固，长令宇宙新。不过行俭德，盗贼本王臣。",
        "object_id": "dc17a18c-4b21-44cb-a1f1-df4a7999392b"
    },
    {
        "title": "弊庐遣兴奉寄严公",
        "author": "杜甫",
        "content": "野水平桥路，春沙映竹村。风轻粉蝶喜，花暖蜜蜂喧。把酒宜深酌，题诗好细论。府中瞻暇日，江上忆词源。迹忝朝廷旧，情依节制尊。还思长者辙，恐避席为门。",
        "object_id": "467b678a-283e-40bd-831c-a90532233f85"
    },
    {
        "title": "凤凰台",
        "author": "杜甫",
        "content": "亭亭凤凰台，北对西康州。西伯今寂寞，凰声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾。我能剖心出，饮啄慰孤愁。心以当竹实，炯然无外求。血以当醴泉，岂徒比清流。所贵王者瑞，敢辞微命休。坐看彩翮长，举意八极周。自天衔瑞图，飞下十二楼。图以奉至尊，凤以垂鸿猷。再光中兴业，一洗苍生忧。深衷正为此，群盗何淹留。",
        "object_id": "3cf03c99-a183-42d3-b280-0f955523ad22"
    },
    {
        "title": "除草",
        "author": "杜甫",
        "content": "草有害于人，曾何生阻修。其毒甚蜂虿，其多弥道周。清晨步前林，江色未散忧。芒刺在我眼，焉能待高秋。霜露一霑凝，蕙叶亦难留。荷锄先童穉，日入仍讨求。转致水中央，岂无双钓舟。顽根易滋蔓，敢使依旧丘。自兹藩篱旷，更觉松竹幽。芟夷不可阙，疾恶信如雠。",
        "object_id": "f69bfe05-49ed-4c28-9f39-6aaae0e2aa74"
    },
    {
        "title": "麂",
        "author": "杜甫",
        "content": "永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。",
        "object_id": "48906931-dcfc-4a6a-a2ea-764bf78f71b5"
    },
    {
        "title": "公安送韦二少府匡赞",
        "author": "杜甫",
        "content": "逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。",
        "object_id": "2d283f99-14dc-476d-97f3-8a0245bb1ce4"
    },
    {
        "title": "赠特进汝阳王二十韵",
        "author": "杜甫",
        "content": "特进群公表，天人夙德升。霜蹄千里骏，风翮九霄鹏。服礼求毫发，惟忠忘寝兴。圣情常有眷，朝退若无凭。仙醴来浮蚁，奇毛或赐鹰。清关尘不杂，中使日相乘。晚节嬉游简，平居孝义称。自多亲棣萼，谁敢问山陵。学业醇儒富，辞华哲匠能。笔飞鸾耸立，章罢凤骞腾。精理通谈笑，忘形向友朋。寸长堪缱绻，一诺岂骄矜。已忝归曹植，何知对李膺。招要恩屡至，崇重力难胜。披雾初欢夕，高秋爽气澄。尊罍临极浦，凫雁宿张灯。花月穷游宴，炎天避郁蒸。研寒金井水，檐动玉壶冰。瓢饮唯三径，岩栖在百层。且持蠡测海，况挹酒如渑。鸿宝宁全秘，丹梯庶可凌。淮王门有客，终不愧孙登。",
        "object_id": "32e164a6-e25b-497c-993b-6a2f63e25daa"
    }
]